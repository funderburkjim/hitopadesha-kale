००१
॥ हितोपदेशः ॥
प्रस्ताविका
सिद्धिः साध्ये सतामस्तु प्रसादात् तस्य धूर्जटेः ।
जाह्नवीफेनलेखेव यन्मूर्ध्नि शशिनः कला ॥ १॥
श्रुतो हितोपदेशोऽयं पाटवं संस्कृतोक्तिषु ।
वाचां सर्वत्र वैचित्र्यं नीतिविद्यां ददाति च ॥ २॥
अजरामरवत् प्राज्ञो विद्यामर्थं च चिन्तयेत् ।
गृहीत इव केशेषु मृत्युना धर्ममाचरेत् ॥ ३॥
सर्वद्रव्येषु विद्यैव द्रव्यमाहुरनुत्तमम् ।
अहार्यत्वादनर्घ्यत्वादक्षयत्वाच्च सर्वदा ॥ ४॥
संयोजयति विद्यैव नीचगापि नरं सरित् ।
समुद्रमिव दुर्धर्षं नृपं भाग्यमतः परम् ॥ ५॥
विद्या ददाति विनयं विनयाद्याति पात्रताम् ।
पात्रत्वाद्धनमाप्नोति धनाद्धर्मं ततः सुखम् ॥ ६॥
विद्या शस्त्रस्य शास्त्रस्य द्वे विद्ये प्रतिपत्तये ।
आद्या हास्याय वृद्धत्वे द्वितीयाद्रियते सदा ॥ ७॥
यन्नवे भाजने लग्नः संस्कारो नान्यथा भवेत् ।
कथाच्छलेन बालानां नीतिस्तदिह कथ्यते ॥ ८॥
००२
मित्रलाभः सुहृद्भेदो विग्रहः संधिरेव च ।
पञ्चतन्त्रात्तथान्यस्माद्ग्रन्थादाकृष्य लिख्यते ॥ ९॥
अस्ति भागीरथीतीरे पाटलिपुत्रनामधेयं नगरम् । तत्र
नाम नरपतिरासीत् । स भूपतिरेकदा केनापि पाठ्यमानं श्लोकद्वयं शुश्राव --
अनेकसंशयोच्छेदि परोक्षार्थस्य दर्शकम् ।
सर्वस्य लोचनं शास्त्रं यस्य नास्त्यन्ध एव सः ॥ १०॥
यौवनं धनसम्पत्तिः प्रभुत्वमविवेकिता ।
एकैकमप्यनर्थाय किम् यत्र चतुष्टयम् ॥ ११॥
इत्याकर्ण्यात्मनः पुत्राणामनधिगतशास्त्राणां नित्यमुन्मार्गगामिनां
शास्त्राननुष्ठानेनोद्विग्नमनाः स राजा चिन्तयामास ।
कोऽर्थः पुत्रेण जातेन यो न विद्वान् न धार्मिकः ।
काणेन चक्षुषा किंवा चक्षुःपीडैव केवलम् ॥ १२॥
अजातमृतमूर्खाणां वरमाद्यौ न चान्तिमः ।
सकृद्दुःखकरावाद्यावन्तिमस्तु पदे पदे ॥ १३॥
किं च । स जातो येन जातेन याति वंशः समुन्नतिम् ।
परिवर्तिनि संसारे मृतः को वा न जायते ॥ १४॥
गुणिगणगणनारम्भे न पतति कठिनी सुसम्भ्रमाद्यस्य ।
तेनाम्बा यदि सुतिनी वद वन्ध्या कीदृशी नाम ॥ १५॥
दाने तपसि शौर्ये च यस्य न प्रथितं यशः ।
विद्यायामर्थलाभे च मातुरुच्चार एव सः ॥ १६॥
अपरं च । वरमेको गुणी पुत्रो न च मूर्खशतान्यपि ।
एकश्चन्द्रस्तमो हन्ति न च तारागणोऽअपि ॥ १७॥
पुण्यतीर्थे कृतं येन तपः क्वाप्यतिदुष्करम् ।
तस्य पुत्रो भवेद्वश्यः समृद्धो धार्मिकः सुधीः ॥ १८॥
अर्थागमो नित्यमरोगिता च प्रिया च भार्या प्रियवादिनी च ।
वश्यश्च पुत्रोऽर्थकरी च विद्या षड् जीवलोकस्य सुखानि राजन् ॥ १९॥
००३
को धन्यो बहुभिः पुत्रैः कुशूलापूरणाढकैः ।
वरमेकः कुलालम्बी यत्र विश्रूयते पिता ॥ २०॥
ऋणकर्ता पिता शत्रुर्माता च व्यभिचारिणी ।
भार्या रूपवती शत्रुः पुत्रः शत्रुरपण्डितः ॥ २१॥
अनभ्यासे विषं विद्या अजीर्णे भोजनं विषम् ।
विषं सभा दरिद्रस्य वृद्धस्य् तरुणी विषम् ॥ २२ ॥
यस्य कस्य प्रसूतोऽपि गुणवान्पूज्यते नरः ।
धनुर्वंशविशुद्धोऽपि निर्गुणः किं करिष्यति ॥ २३॥
हा हा पुत्रक नाधीतं सुगतैतासु रात्रिषु ।
तेन त्वं विदुषां मध्ये पङ्के गौरिव सीदसि ॥ २४॥
तत् कथमिदानीमेते मम पुत्रा गुणवन्तः क्रियन्ताम् । यतः ।
आहारनिद्राभयमैथुनं च सामान्यमेतत्पशुभिर्नराणाम् ।
धर्मो हि तेषामधिकः विशेषो धर्मेण हीनाः पशुभिः समानाः ॥ २५॥
धर्मार्थकाममोक्षाणां यस्यैकोऽपि न विद्यते ।
अजागलस्तनस्येव तस्य जन्म निरर्थकम् ॥ २६॥
यच्चोच्यते -- आयुः कर्म च वित्तं च विद्या निधनमेव च ।
पञ्चैतान्यपि सृज्यन्ते गर्भस्थस्यैव देहिनः ॥ २७॥
किं च । अवश्यं भाविनो भावा भवन्ति महतामपि ।
नग्नत्वं नीलकण्ठस्य महाहिशयनं हरेः ॥ २८॥
अपि च । यदभावि न तद् आवि भावि चेन्न तदन्यथा ।
इति चिन्ताविषघ्नोऽयमगदः किं न पीयते ॥ २९॥
एतत्कार्याक्षमाणां केषांचिदालस्यवचनम् ।
न दैवमपि संचिन्त्य त्यजेदुद्योगमात्मनः ।
अनुद्योगेन तैलानि तिलेभ्यो नाप्तुमर्हति ॥ ३०॥
अन्यच्च । उद्योगिनं पुरुषसिंहमुपैति लक्ष्मीर्दैवेन
देयमिति कापुरुषा वदन्ति ।
दैवं निहत्य कुरु पौरुषमात्मशक्त्या
यत्ने कृते यदि न सिध्यति कोऽत्र दोषः ॥ ३१॥
००४
यथा ह्येकेन चक्रेण न रथस्य गतिर्भवेत् ।
एवं पुरुषकारेण विना दैवं न सिद्ध्यति ॥ ३२॥
तथा च । पूर्वजन्मकृतं कर्म तद्दैवमिति कथ्यते ।
तस्मात् पुरुषकारेण यत्नं कुर्यादतन्द्रितः ॥ ३३॥
यथा मृत्पिण्डतः कर्ता कुरुते यद्यदिच्छति ।
एवमात्मकृतं कर्म मानवः प्रतिपद्यते ॥ ३४॥
काकतालीयवत्प्राप्तं दृष्ट्वापि निधिमग्रतः ।
न स्वयं दैवमादत्ते पुरुषार्थमपेक्षते ॥ ३५ ॥
उद्यमेन हि सिध्यन्ति कार्याणि न मनोरथैः ।
नहि सुप्तस्य सिंहस्य प्रविशन्ति मुखे मृगाः ॥ ३६॥
मातापितृकृताभ्यासो गुणितांएति बालकः ।
न गर्भच्युतिमात्रेण पुत्रो भवति पण्डितः ॥ ३७ ॥
माता शत्रुः पिता वैरी येन बालो न पाठितः ।
न शोभते सभामध्ये हंसमध्ये बको यथा ॥ ३८॥
रूपयौवनसम्पन्ना विशालकुलसम्भवाः ।
विद्याहीना न शोभन्ते निर्गन्धा इव किंशुकाः ॥ ३९॥
मूर्खोऽपि शोभते तावत्सभायां वस्त्रवेष्टितः ।
तावच्च शोबते मूर्खो यावत्किंचिन्न भाषते ॥ ४० ॥
एतच्चिन्तयित्वा स राजा पण्डितसभां कारितवान् । राजोवाच भो भोः पण्डिताः ।
श्रूयतां ।  अस्ति कश्चिदेवम्भूतो विद्वान्यो मम पुत्राणां नित्यमुन्मार्गगामिनामनधिगतशास्त्राणामिदानीं
नीतिशास्त्रोपदेशेन पुनर्जन्म कारयितुं समर्थः । यतः ।
काचः काञ्चनसंसर्गाद्धत्ते मारकतीं द्युतिं ।
तथा सत्संनिधानेन मूर्खो याति प्रवीणताम् ॥ ४१॥
उक्तं च । हीयते हि मतिस्तात हीनैः सह समागमात् ।
समैश्च समतामेति विशिष्टैश्च विशिष्टताम् ॥ ४२॥
अत्रान्तरे विष्णुशर्मनामा महापण्डितः सकलनीतिशास्त्रतत्त्वज्ञो बृहस्पतिरिवाब्रवीत् --
देव महाकुलसम्भूता एते राजपुत्राः । तन्मया नीतिं ग्राहयितुं शक्यन्ते । यतः ।
नाद्रव्ये निहिता काचित्क्रिया फलवती भवेत् ।
न व्यापारशतेनापि शुकवत्पाठ्यते बकः ॥ ४३॥
अन्यच्च । अस्मिंस्तु निर्गुणं गोत्रे नापत्यमुपजायते ।
आकरे पद्मरागानां जन्म काचमणेः कुतः ॥ ४४॥
००५
अतोऽहं षण्मासाभ्यन्तरे तत्र पुत्रान् नीतिशास्त्राभिज्ञान्करिष्यामि । राजा सविनयं
पुनरुवाच --
कीटोऽपि सुमनःसङ्गादारोहति सतां शिरः ।
अश्मापि याति देवत्वं महद्भिः सुप्रतिष्ठितः ॥ ४५॥
अन्यच्च । यथोदयगिरेर्द्रव्यं संनिकर्षेण दीप्यते ।
तथा तत्संनिधानेन हीनवर्णोऽपि दीप्यते ॥ ४६॥
गुणा गुणज्ञेषु गुणा भवन्ति ते निर्गुणं प्राप्य भवन्ति दोषाः ।
आस्वाद्यतोयाः प्रभवन्ति नद्यः समुद्रमासाद्य भवन्त्यपेयाः ॥ ४७॥
तदेतेषामस्मत्पुत्राणां नीतिशास्त्रोपदेशाय भवन्तः प्रमाणम् । इत्युक्त्वा तस्य
विष्णुशर्मणो बहुमानपुरःसरं पुत्रान्समर्पितवान् ।
इति प्रस्ताविका ।
॥ मित्रलाभः ॥
अथ प्रासादपृष्ठे सुखोपविष्टानां राजपुत्राणां पुरस्तात् प्रस्तावक्रमेण पण्डितोऽब्रवीत् --
काव्यशास्त्रविनोदेन कालो गच्छति धीमताम् ।
व्यसनेन तु मूर्खाणां निद्रया कलहेन वा ॥ १॥
तद् भवतां विनोदाय काककूर्मादीनां विचित्रां कथां कथयामि । राजपुत्रैरुक्तमार्य
कथ्यतां । विष्णुशर्मोवाच -- शृणुत । संप्रति मित्रलाभः प्रस्तूयते यस्यायमाद्यः श्लोकः --
असाधना वित्तहीना बुद्धिमन्तः सुहृत्तमाः ।
साधयन्त्याशु कार्याणि काककूर्ममृगाखवः ॥ २॥
राजपुत्रा ऊचुः । -- कथमेतत् । विष्णुशर्मा कथयति --
अस्ति गोदावरीतीरे विशालः शाल्मलीतरुः । तत्र नानादिग्देशादागत्य रात्रौ पक्षिणो निवसन्ति ।
अथ कदाचिद् अवसन्नायां रात्रावस्ताचलचूडावलम्बिनि भगवति कुमुदिनीनायके चंद्रमसि
लघुपतननामा वायसः प्रबुद्धः कृतान्तमिव द्वितीयमायान्तं व्याधमपश्यत् ।
तमालोक्याचिन्तयत् -- अद्य प्रातरेवानिष्टदर्शनं जातम् । न
जाने किमनभिमतं दर्शयिष्यति । इत्युक्त्वा तदनुसरणक्रमेण व्याकुलश्चलति । यतः ।
शोकस्थानसहस्राणि भयस्थानशतानि च ।
दिवसे दिवसे मूढमाविशन्ति न पण्डितम् ॥ ३॥
००६
अन्यच्च । विषयिणामिदमवश्यं कर्तव्यम् ।
उत्थायोत्थाय बोद्धव्यं महद्भयमुपस्थितम् ।
मरणव्याधिशोकानां किमद्य निपतिष्यति ॥ ४॥
अथ तेन व्याधेन
तण्डुलकणान्विकीर्य जालं विस्तीर्णम् । स च प्रच्छन्नो भूत्वा स्थितः ।
तस्मिन्नेव काले चित्रग्रीवनामा कपोतराजः
सपरिवारो वियति विसर्पंस्तण्डुलकणानवलोकयामास ।
ततः कपोतराजस्तण्डुलकणलुब्धान्कपोतान् प्रत्याह -- कुतोऽत्र निर्जने
वने तण्डुलकणानां सम्भवः । तन् निरूप्यतां तावत् । भद्रमिदं न
पश्यामि । प्रायेणानेन तण्डुलकणलोभेनास्माभिरपि तथा भवितव्यम् ।
कङ्कणस्य तु लोभेन मग्नः पङ्के सुदुस्तरे ।
वृद्धव्याघ्रेण सम्प्राप्तः पथिकः स मृतो यथा ॥ ५॥
कपोता ऊचुः -- कथमेतत् । सोऽब्रवीत् --
॥ कथा १ ॥
अहमेकदा दक्षिणारण्ये चरन्नपश्यम् ।
एको वृद्धव्याघ्रः स्नातः कुशहस्तः सरस्तीरे ब्रूते --
भो भोः पन्थाः  इदं सुवर्णकङ्कणं गृह्यताम् ।
ततो लोभाकृष्टेन केनचित् पान्थेनालोचितम् -- भाग्येनैतत् सम्भवति ।
किं त्वस्मिन्नात्मसंदेहे प्रवृत्तिर्न विधेया । यतः ।
अनिष्टादिष्टलाभेऽपि न गतिर्जायते शुभा ।
यत्रास्ते विषसंसर्गोऽमृतं तद् अपि मृत्यवे ॥ ६॥
किंतु सर्वत्रार्थार्जने प्रवृत्तिः संदेह एव । तथा चोक्तम् --
न संशयमनारुह्य नरो भद्राणि पश्यति ।
संशयं पुनरारुह्य यदि जीवति पश्यति ॥ ७॥
तन् निरूपयामि तावत् ।
प्रकाशं ब्रूते -- कुत्र तव कङ्कणम् । व्याघ्रो हस्तं प्रसार्य
दर्शयति । पान्थोऽवदत् -- कथं मारात्मके त्वयि विश्वासः ।
व्याघ्र उवाच -- शृणु रे पान्थ प्राग् एव
यौवनदशायामतिदुर्वृत्त आसम् । अनेकगोमानुषाणां वधान्मे
पुत्रा मृता दाराश्च । वंशहीनश्चाहम् ।
ततः केनचिद् धार्मिकेणाहमादिष्टः -- दानधर्मादिकं चरतु
भवान् । तदुपदेशादिदानीमहं स्नानशीलो दाता वृद्धो
गलितनखदन्तो न कथं विश्वासभूमिः । यतः ।
००७
इज्याध्ययनदानानि तपः सत्यं धृतिः क्षमा ।
अलोभ इति मार्गोऽयं धर्मस्याष्टविधः स्मृतः ॥ ८॥
तत्र पूर्वश्चतुर्वर्गो दम्भार्थमपि सेव्यते ।
उत्तरस्तु चतुर्वर्गो महात्मन्येव तिष्ठति ॥ ९॥
मम चैतावांल्लोभविरहो येन
स्वहस्तस्थमपि सुवर्णकङ्कणं यस्मैकस्मैचिद्दातुमिच्छामि ।
तथापि व्याघ्रो मानुषं खादतीति लोकापवादो दुर्निवारः । यतः ।
गतानुगतिको लोकः कुट्टनीमुपदेशिनीम् ।
प्रमाणयति नो धर्मे यथा गोघ्नमपि द्विजम् ॥ १०॥
मया च धर्मशास्त्राण्यधीतानि । शृणु --
मरुस्थल्यां यथा वृष्टिः क्षुधार्ते भोजनं तथा ।
दरिद्रे दीयते दानं सफलं पाण्डुनन्दन ॥ ११॥
प्राणा यथात्मनोऽभीष्टा भूतानामपि ते तथा ।
आत्मौपम्येन भूतेषु दयां कुर्वन्ति साधवः ॥ १२॥
अपरं च । प्रत्याख्याने च दाने च सुखदुःखे प्रियाप्रिये ।
आत्मौपम्येन पुरुषः प्रमाणमधिगच्छति ॥ १३॥
अन्यच्च । मातृवत्परदारेषु परद्रव्येषु लोष्टवत् ।
आत्मवत्सर्वभूतेषु यः पश्यति स पण्डितः ॥ १४॥
त्वं चातीव दुर्गतस्तेन तत्तुभ्यं दातुं सयत्नोऽहम् । तथा चोक्तम् --
दरिद्रान्भर कौन्तेय मा प्रयच्छेश्वरे धनम् ।
व्याधितस्यौषधं पथ्यं नीरुजस्य किमौषधैः ॥ १५॥
अन्यच्च । दातव्यमिति यद्दानं दीयतेऽनुपकारिणि ।
देशे काले च पात्रे च तद् दानं सात्त्विकं विदुः ॥ १६॥
तद् अत्र सरसि स्नात्वा सुवर्णकङ्कणं गृहाण ॥ ततो यावदसौ
तद्वचः प्रतीतो लोभात्सरः स्नातुं प्रविशति तावन्महापङ्के निमग्नः पलायितुमक्षमः ।
पङ्के पतितं दृष्ट्वा व्याघ्रोऽवदत् --
अहह महापङ्के पतितोऽसि । अतस्त्वामहमुत्थापयामि । इत्युक्त्वा
शनैः शनैरुपगम्य तेन व्याघ्रेण धृतः स पान्थोऽचिन्तयत् --
न धर्मशास्त्रं पठतीति कारणं
न चापि वेदाध्ययनं दुरात्मनः ।
स्वभाव एवात्र तथातिरिच्यते
यथा प्रकृत्या मधुरं गवां पयः ॥ १७॥
किं च
अवशेन्द्रियचित्तानां हस्तिस्नानमिव क्रिया
दुर्भगाभरणप्रायो ज्ञानं भारः क्रियां विना ॥ १८॥
००८
तन् मया भद्रं
न कृतम् यदत्र मारात्मके विश्वासः कृतः । तथा ह्युक्तम् --
नदीनां शस्त्रपाणीनां नखिनां शृङ्गिणां तथा ।
विश्वासो नैव कर्तव्यः स्त्रीषु राजकुलेषु च ॥ १९॥
अपरं च । सर्वस्य हि परीक्ष्यन्ते स्वभावा नेतरे गुणाः ।
अतीत्य हि गुणान् सर्वान् स्वभावो मूर्ध्नि वर्तते ॥ २०॥
अन्यच्च । स हि गगनविहारी कल्मषध्वंसकारी
दशशतकरधारी ज्योतिषां मध्यचारी ।
विधुरपि विधियोगाद्ग्रस्यते राहुणासौ
लिखितमपि ललाटे प्रोज्झितुं कः समर्थः ॥ २१॥
इति चिन्तयन्नेवासौ व्याघ्रेण व्यापादितः
खादितश्च । अतोहं ब्रवीमि -- कङ्कणस्य तु लोभेन इत्यादि ।
अतः एव सर्वथाविचारितं कर्म न कर्तव्यम् । यतः ।
सुजीर्णमन्नं सुविचक्षणः सुतः
सुशासिता स्त्री नृपतिः सुसेवितः ।
सुचिन्त्य चोक्तं सुविचार्य यत्कृतं
सुदीर्घकालेऽपि न याति विक्रियाम् ॥ २२॥
तद्वचनं
श्रुत्वा कश्चित्कपोतः सदर्पमाह -- आः  किमेवमुच्यते ।
वृद्धानां वचनं ग्राह्यमापत्काले ह्युपस्थिते ।
सर्वत्रैवं विचारेण भोजनेप्यप्रवर्तनम् ॥ २३॥
यतः । शङ्काभिः सर्वमाक्रान्तमन्नं पानं च भूतले ।
प्रवृत्तिः कुत्र कर्तव्या जीवितव्यं कथं न वा  ॥ २४॥
ईर्ष्यी घृणी त्वसंतुष्टः क्रोधनो नित्यशङ्कितः ।
परभाग्योपजीवी च षडेते दुःखभागिनः ॥ २५॥
एतच्छ्रुत्वा सर्वे कपोतास्तत्रोपविष्टाः । यतः ।
सुमहान्त्यपि शास्त्राणि धारयन्तो बहुश्रुताः ।
छेत्तारः संशयानां च क्लिश्यन्ते लोभमोहिताः ॥ २६॥
अन्यच्च । लोभात्क्रोधः प्रभवति लोभात्कामः प्रजायते ।
लोभान्मोहश्च नाशश्च लोभः पापस्य कारणम् ॥ २७॥
अन्यच्च । असंभवं हेममृगस्य जन्म तथापि रामो लुलुभे मृगाय ।
प्रायः समापन्नविपत्तिकाले धियोऽपि पुंसां मलिना भवन्ति ॥ २८॥
००९
अनन्तरं सर्वे जालेन बद्धा बभूवुः ।
ततो यस्य वचनात्तत्रावलम्बितास्तं सर्वे तिरस्कुर्वन्ति  । यतः ।
न गणस्याग्रतो गच्छेत्सिद्धे कार्ये समं फलम् ।
यदि कार्यविपत्तिः स्यान्मुखरस्तत्र हन्यते ॥ २९॥
तस्य तिरस्कारं श्रुत्वा चित्रग्रीव उवाच -- नायमस्य दोषः । यतः ।
आपदामापतन्तीनां हितोऽप्यायाति हेतुताम् ।
मातृजङ्घा हि वत्सस्य स्तम्भीभवति बन्धने ॥ ३०॥
अन्यच्च । स बन्धुर्यो विपन्नानामापदुद्धरणक्षमः ।
न तु दुर्विहितातीतवस्तूपालम्भपण्डितः ॥ ३१॥
विपत्काले विस्मय एव कापुरुषलक्षणम् ।
तद् अत्र धैर्यमवलम्ब्य प्रतीकारश्चिन्त्यताम् । यतः ।
विपदि धैर्यमथाभ्युदये क्षमा सदसि वाक्यपटुता युधि विक्रमः ।
यशसि चाभिरुचिर्व्यसनं श्रुतौ प्रकृतिसिद्धमिदं हि महात्मनाम् ॥ ३२॥
सम्पदि यस्य न हर्षो विपदि विषादो रणे च धीरत्वम् ।
तं भुवनत्रयतिलकं जनयति जननी सुतं विरलम् ॥ ३३॥
अन्यच्च । षड् दोषाः पुरुषेणेह हातव्या भूतिमिच्छता ।
निद्रा तन्द्रा भयं क्रोध आलस्यं दीर्घसूत्रता ॥ ३४॥
इदानीमप्येवं क्रियताम् । सर्वैरेकचित्तीभूय जालमादायोड्डीयताम् । यतः ।
अल्पानामपि वस्तूनां संहतिः कार्यसाधिका ।
तृणैर्गुणत्वमापन्नैर्बध्यन्ते मत्तदन्तिनः ॥ ३५॥
संहतिः श्रेयसी पुंसां स्वकुलैरल्पकैरपि ।
तुषेणापि परित्यक्ता न प्ररोहन्ति तण्डुलाः ॥ ३६॥
इति विचिन्त्य पक्षिणः सर्वे जालमादायोत्पतिताः ।  अनन्तरं स व्याधः
सुदूराज्जालापहारकांस्तानवलोक्य पश्चाद्धावन्नचिन्तयत् --
संहतास्तु हरन्ति मे जालं मम विहङ्गमाः ।
यदा तु विवदिष्यन्ते वशमेष्यन्ति मे तदा ॥ ३७॥
०१०
ततस्तेषु चक्षुर्विषयआतिक्रान्तेषु पक्षिषु स व्याधो निवृत्तः ।
अथ लुब्धकं निवृत्तं
दृष्ट्वा कपोता ऊचुः --  किमिदानीं कर्तुमुचितम् ।
चित्रग्रीव उवाच --
माता मित्रं पिता चेति स्वभावात् त्रितयं हितम् ।
कार्यकारणतश्चान्ये भवन्ति हितबुद्धयः ॥ ३८॥
तदस्माकम् मित्रं हिरण्यको नाम मूषकराजो
गण्डकीतीरे चित्रवने निवसति । सोऽस्माकं पाशांश्छेत्स्यति ।
इत्यालोच्य सर्वे हिरण्यकविवरसमीपं गताः । हिरण्यकश्च
सर्वदापायशङ्कया शतद्वारं विवरं कृत्वा निवसति ।
ततो हिरण्यकः कपोतावपातभयाच्चकितस्तूष्णीं स्थितः ।
चित्रग्रीव उवाच -- सखे हिरण्यक किमस्मान्न सम्भाषसे ।
ततो हिरण्यकस्तद्वचनं प्रत्यभिज्ञाय
ससम्भ्रमं बहिर्निःसृत्याब्रवीत् --
आः पुण्यवानस्मि । प्रियसुहृन्मे चित्रग्रीवः समायातः ।
यस्य मित्रेण सम्भाषो यस्य मित्रेण संस्थितिः ।
यस्य मित्रेण संलापस्ततो नास्तीह पुण्यवान् ॥ ३९॥
पाशबद्धांश्चैतान्दृष्ट्वा
सविस्मयः क्षणं स्थित्वोवाच -- सखे किमेतत् ।
चित्रग्रीवोऽवदत् --
सखे अस्माकं प्राक्तनजन्मकर्मणः फलमेतत् ।
यस्माच्च येन च यथा च यदा च यच्च
यावच्च यत्र च शुभाशुभमात्मकर्म ।
तस्माच्च तेन च तथा च तदा च तच्च
तावच्च तत्र च विधातृवशादुपैति ॥ ४०॥
रोगशोकपरीतापबन्धनव्यसनानि च ।
आत्मापराधवृक्षाणां फलान्येतानि देहिनाम् ॥ ४१॥
एतच्छ्रुत्वा हिरण्यकश्चित्रग्रीवस्य बन्धनं छेत्तुं
सत्वरमुपसर्पति । चित्रग्रीव उवाच -- मित्र । मा मैवं ।
अस्मदाश्रितानामेतेषां तावत्पाशांश्छिन्धि तदा मम
पाशं पश्चाच्छेत्स्यसि ।
हिरण्यकोऽप्याह -- अहमल्पशक्तिः । दन्ताश्च मे कोमलाः । तद्
तदेतेषां पाशांश्छेत्तुं कथं समर्थः ।
तद्यावन्मे दन्ता न त्रुट्यन्ति तावत्तव पाशं छिनद्मि ।
तदनन्तरमेषामपि बन्धनं यावच्छक्यं छेत्स्यामि ।
चित्रग्रीव उवाच -- अस्त्वेवम् । तथापि यथाशक्त्येषां बन्धनं खण्डय ।
हिरण्यकेनोक्तम् -- आत्मपरित्यागेन
यदाश्रितानां परिरक्षणं तन्न नीतिविदां संमतम् । यतः ।
आपदर्थं धनं रक्षेद्दारान्रक्षेद्धनैरपि ।
आत्मानं सततं रक्षेद्दारैरपि धनैरपि ॥ ४२॥
०११
अन्यच्च । धर्मार्थकाममोक्षाणां प्राणाः संस्थितहेतवः ।
तान्निघ्नता किं न हतं रक्षता किं न रक्षितम् ॥ ४३॥
चित्रग्रीव उवाच -- सखे नीतिस्तावदीदृश्येव ।
किं त्वहमस्मदाश्रितानां दुःखं सोढुं सर्वथाऽसमर्थः । तेनेदं
ब्रवीमि । यतः ।
धनानि जीवितं चैव परार्थे प्राज्ञ उत्सृजेत् ।
सन्निमित्ते वरं त्यागो विनाशे नियते सति ॥ ४४॥
अयमपरश्चासाधारणो हेतुः ।
जातिद्रव्यगुणानां च साम्यमेषां मया सह ।
मत्प्रभुत्वफलं ब्रूहि कदा किं तद्भविष्यति ॥ ४५॥
अन्यच्च । विना वर्तनमेवैते न त्यजन्ति ममान्तिकम् ।
तन्मे प्राणव्ययेनापि जीवयैतान्ममाश्रितान् ॥ ४६॥
किं च । मांसमूत्रपुरीषास्थिर्निर्मितेऽस्मिन्कलेवरे ।
विनश्वरे विहायास्थां यशः पालय मित्र मे ॥ ४७॥
अपरं च । पश्य । यदि नित्यमनित्येन निर्मलं मलवाहिना ।
यशः कायेन लभ्येत तन्न लब्धं भवेन्नु किम् ॥ ४८॥
यतः । शरीरस्य गुणानां च दूरमत्यन्तमन्तरम् ।
शरीरं क्षणविध्वंसि कल्पान्तस्थायिनो गुणाः ॥ ४९॥
इत्याकर्ण्य हिरण्यकः प्रहृष्टमनाः पुलकितः सन्नब्रवीत् -- साधु
मित्र साधु । अनेनाश्रितवात्सल्येन त्रैलोक्यस्यापि प्रभुत्वं त्वयि युज्यते ।
एवमुक्त्वा तेन सर्वेषां बन्धनानि छिन्नानि ।
ततो हिरण्यकः सर्वान् सादरं सम्पूज्याह -- सखे चित्रग्रीव
सर्वथात्र जालबन्धनविधौ दोषमाशङ्क्यात्मन्यवज्ञा न कर्तव्या । यतः ।
योऽधिकाद्योजनशतात्पश्यतीहामिषं खगः ।
स एव प्राप्तकालस्तु पाशबन्धं न पश्यति ॥ ५०॥
अपरं च । शशिदिवाकरयोर्ग्रहपीडनं गजभुजङ्गमयोरपि बन्धनम् ।
मतिमतां च विलोक्य दरिद्रतां विधिरहो बलवानिति मे मतिः ॥ ५१॥
अन्यच्च । व्योमैकान्तविहारिणोऽपि विहगाः सम्प्राप्नुवन्त्यापदं
बध्यन्ते निपुणैरगाधसलिलान्मत्स्याः समुद्रादपि ।
दुर्नीतं किमिहास्ति किं सुचरितं कः स्थानलाभे गुणः
कालो हि व्यसनप्रसारितकरो गृह्णाति दूराद् अपि ॥ ५२॥
०१२
इति प्रबोध्यातिथ्यं
कृत्वालिङ्ग्य च चित्रग्रीवस्तेन सम्प्रेषितो यथेष्टदेशान्सपरिवारो
ययौ । हिरण्यकोऽपि स्वविवरं प्रविष्टः ।
यानि कानि च मित्राणि कर्तव्यानि शतानि च ।
पश्य मूषिकमित्रेण कपोता मुक्तबन्धनाः ॥ ५३॥
अथ लघुपतनकनामा काकः सर्ववृत्तान्तदर्शी
साश्चर्यमिदमाह -- अहो हिरण्यक श्लाघ्योऽसि । अतोऽहमपि
त्वया सह मैत्रीमिच्छामि ।
अतो मां मैत्र्येणानुग्रहीतुमर्हसि ।
एतच्छ्रुत्वा हिरण्यकोऽपि विवराभ्यन्तराद् आह -- कस्त्वम् ।
स ब्रूते -- लघुपतनकनामा
वायसोऽहम् । हिरण्यको विहस्याह -- का त्वया सह मैत्री । यतः
यद्येन युज्यते लोके बुधस्तत्तेन योजयेत् ।
अहमन्नं भवान्भोक्ता कथं प्रीतिर्भविष्यति ॥ ५४॥
अपरं च । भक्ष्यभक्षयोः प्रीतिर्विपत्तेरेव कारणं ।
शृगाला पाशबद्धोऽसौ मृगः काकेन रक्षितः ॥ ५५॥
वायसोऽब्रवीत् -- कथमेतत् ।
हिरण्यकः कथयति --
॥ कथा २ ॥
अस्ति मगधदेशे चम्पकवती नामारण्यानी । तस्यां चिरान्महता
स्नेहेन मृगकाकौ निवसतः । स च मृगः स्वेच्छया भ्राम्यन्
हृष्टपुष्टाङ्गः केनचिच्छृगालेनावलोकितः ।
तं दृष्ट्वा शृगालोऽचिन्तयत् -- आः
कथमेतन्मांसं सुललितं भक्षयामि । भवतु । विश्वासं
तावदुत्पादयामि । इत्यालोच्योपसृत्याब्रवीत् --
मित्र कुशलं ते । मृगेणोक्तम् -- कस्त्वम् । स ब्रूते
क्षुद्रबुद्धिनामा जम्बुकोऽहम् । अत्रारण्ये बन्धुहीनो मृतवन्निवसामि ।
इदानीं त्वां मित्रमासाद्य पुनः
सबन्धुर्जीवलोकं प्रविष्टोऽस्मि । अधुना तवानुचरेण मया सर्वथा भवितव्यम् । 
मृगेणोक्तम् -- एवमस्तु । ततः पश्चादस्तं गते
सवितरि भगवति मरीचिमालिनि तौ मृगस्य वासभूमिं गतौ ।
तत्र चम्पकवृक्षशाखायां सुबुद्धिनामा काको मृगस्य
चिरमित्रं निवसति । तौ दृष्ट्वा काकोऽवदत् --सखे चित्राङ्ग ।
कोऽयं द्वितीयः ।
मृगो ब्रूते -- जम्बुकोऽयम् । अस्मत्सख्यमिच्छन्नागतः ।
कको ब्रुते -- मित्र अकस्मादागन्तुना सह मैत्री न युक्ता । तथा चोक्तम् --
अज्ञातकुलशीलस्य वासो देयो न कस्यचित् ।
मार्जारस्य हि दोषेण हतो गृध्रो जरद्गवः ॥ ५६॥
तावाहतुः -- कथमेतत् ।
काकः कथयति --
॥ कथा ३ ॥
अस्ति भागीरथीतीरे गृध्रकूटनाम्नि पर्वते महान्पर्कटीवृक्षः ।
तस्य कोटरे दैवदुर्विपाकात् गलितनखनयनो जरद्गवनामा
गृध्रः प्रतिवसति । अथ कृपया तज्जीवनाय तद्वृक्षवासिनः
पक्षिणः स्वाहारात्किंचित्किंचिदुद्धृत्य ददति । तेनासौ जीवति ।
०१३
शावकानां रक्षणं करोति । अथ कदाचिद्दीर्घकर्णनामा
मार्जारः पक्षिशावकान्भक्षयितुं तत्रागतः ।
ततस्तमायान्तं दृष्ट्वा पक्षिशावकैर्भयार्तैः कोलाहलः कृतः ।
तच्छ्रुत्वा जरद्गवेनोक्तम् -- कोऽयमायाति । दीर्घकर्णो
गृध्रमवलोक्य सभयमाह -- हा हतोऽस्मि । यतः ।
तावद्भयस्य भेतव्यं यावद्भयमनागतम् ।
आगतं तु भयं वीक्ष्य नरः कुर्याद्यथोचितम् ॥ ५७॥
अधुनास्य संनिधाने  पलायितुमक्षमः । तद्यथा भवितव्यं
तद्भवतु । तावद्विश्वासमुत्पाद्यास्य समीपमुपगच्छामि ।
ईत्यालोच्योपसृत्याब्रवीत् -- आर्य त्वामभिवन्दे ।
गृध्रोऽवदत् -- कस्त्वम् ।
सोऽवदत् -- मार्जारोऽहम् ।
गृध्रो ब्रूते -- दूरमपसर । नो चेद्धन्तव्योऽसि मया ।
मार्जारोऽवदत् -- श्रूयतां
तावदस्मद्वचनम् । ततो यद्यहं वध्यस्तदा हन्तव्यः । यतः ।
जातिमात्रेण किं कश्चिद्धन्यते पूज्यते क्वचित् ।
व्यवहारं परिज्ञाय वध्यः पूज्योऽथवा भवेत् ॥ ५८॥
गृध्रो ब्रूते -- ब्रूहि किमर्थमागतोऽसि ।
सोऽवदत् -- अहमत्र गङ्गातीरे नित्यस्नायी
ब्रह्मचारी चान्द्रायणव्रतमाचरंस्तिष्ठामि ।
यूयं धर्मज्ञानरता इति विश्वासभूमयः पक्षिणः सर्वे
सर्वदा ममाग्रे प्रस्तुवन्ति । अतो भवद्भ्यो विद्यावयोवृद्धेभ्यो
धर्मं श्रोतुमिहागतः । 
भवन्तश्चैतादृशा धर्मज्ञाः यन्मामतिथिं हन्तुमुद्यताः । 
गृहस्थधर्मश्चैषः अरावप्युचितं कार्यमातिथ्यं गृहमागते ।
छेत्तुः पार्श्वगतां छायां नोपसंहरते द्रुमः ॥ ५९॥
यदि वा धनं नास्ति तदा प्रीतिवचसाप्यतिथिः पूज्य एव । यतः ।
तृणानि भूमिरुदकं वाक् चतुर्थी च सूनृता ।
एतान्यपि सतां गेहे नोच्छिद्यन्ते कदाचन ॥ ६०॥
अपरं च । निर्गुणेष्वपि सत्त्वेषु दयां कुर्वन्ति साधवः ।
न हि संहरते ज्योत्स्नां चन्द्रश्चाण्डालवेश्मनः ॥ ६१॥
अन्यच्च । गुरुरग्निर्द्विजातीनां वर्णानां ब्राह्मणो गुरुः ।
पतिरेको गुरुः स्त्रीणां सर्वत्राभ्यागतो गुरुः ॥ ६२ ॥
०१४
अतिथिर्यस्य भग्नाशो गृहात्प्रतिनिवर्तते ।
स तस्मै दुष्कृतं दत्त्वा पुण्यमादाय गच्छति ॥ ६३॥
अन्यच्च। उत्तमस्यापि वर्णस्य नीचोऽपि गृहमागतः ।
पूजनीयो यथायोग्यं सर्वदेवमयोऽतिथिः ॥ ६४॥
गृध्रोऽवदत् -- मार्जारो
हि मांसरुचिः । पक्षिशावकाश्चात्र निवसन्ति । तेनाहमेव ब्रवीमि ।
तच्छ्रुत्वा मार्जारो भूमिं स्पृष्ट्वा कर्णौ स्पृशति ।  ब्रूते
च -- मया धर्मशास्त्रं श्रुत्वा वीतरागेणेदं दुष्करं व्रतम् चान्द्रायणम् अध्यवसितम् । 
परस्परं विवदमानानामपि
धर्मशास्त्राणाम् अहिंसा परमो धर्मः इत्यत्रैकमत्यम् । यतः  ।
सर्वहिंसानिवृत्ता ये नराः सर्वसहाश्च ये ।
सर्वस्याश्रयभूताश्च ते नराः स्वर्गगामिनः ॥ ६५॥
एक एव सुहृद्धर्मो निधनेऽप्यनुयाति यः ।
शरीरेण समं नाशं सर्वमन्यत्तु गच्छति ॥ ६६॥
अन्यच्च । योऽत्ति यस्य यदा मांसमुभयोः पश्यतान्तरम् ।
एकस्य क्षणिका प्रीतिरन्यः प्राणैर्विमुच्यते ॥ ६७॥
अपि च । मर्तव्यमिति यद्दुःखं पुरुषस्योपजायते ।
शक्यते नानुमानेन परेण परिवर्णितुम् ॥ ६८॥
शृणु पुनः । स्वच्छन्दवनजातेन शाकेनापि प्रपूर्यते ।
अस्य दग्धोदरस्यार्थे कः कुर्यात्पातकं महत् ॥ ६९॥
एवं विश्वास्य स मार्जारस्तरुकोटरे स्थितः । ततो दिनेषु गच्छत्सु
पक्षिशावकान् आक्रम्य कोटरमानीय प्रत्यहं खादति ।
येषामपत्यानि खादितानि तैः शोकार्तैर्विलपद्भिरितस्ततो
जिज्ञासा समारब्धा । तत् परिज्ञाय मार्जारः कोटरान्निःसृत्य बहिः पलायितः । 
पश्चात् पक्षिभिरितस्ततो निरूपयद्भिस्तत्र तरुकोटरे
शावकास्थीनि प्राप्तानि । अनन्तरमनेनैव जरद्गवेनास्माकं
शावकाः खादिता इति सर्वैः पक्षिभिर्निश्चित्य गृध्रो व्यापादितः ।
अतोऽहं ब्रवीमि अज्ञातकुलशीलस्य इत्यादि ॥
इत्याकर्ण्य स जम्बुकः सकोपमाह -- मृगस्य प्रथमदर्शनदिने
भवान् अप्यज्ञातकुलशील एव । तत्कथं
भवता सहैतस्य स्नेहानुवृत्तिरुत्तरोत्तरं वर्धते ।
यत्र विद्वज्जनो नास्ति श्लाघ्यस्तत्राल्पधीरपि ।
निरस्तपादपे देशे एरण्डोऽपि द्रुमायते ॥ ७०॥
०१५
अन्यच्च । अयं निजः परो वेति गणना लघुचेतसाम् ।
उदारचरितानां तु वसुधैव कुटुम्बकम् ॥ ७१॥
यथायं मृगो मम बन्धुस्तथा भवानपि ।
मृगोऽब्रवीत् -- किमनेनोत्तरोत्तरेण ।
सर्वैरेकत्र विश्रम्भालापैः सुखिभिः स्थीयताम् । यतः ।
न कश्चित्कस्यचिन्मित्रं न कश्चित्कस्यचिद् रिपुः ।
व्यवहारेण मित्राणि जायन्ते रिपवस्तथा ॥ ७२॥
काकेनोक्तम् -- एवमस्तु । अथ प्रातः सर्वे यथाभिमतदेशं गताः ।
एकदा निभृतं शृगालो ब्रूते -- सखे  अस्मिन्वनैकदेशे
सस्यपूर्णक्षेत्रमस्ति । तदहं त्वां नीत्वा दर्शयामि । 
तथा कृते सति स मृगः प्रत्यहं तत्र गत्वा सस्यं
खादति । अथ क्षेत्रपतिना तद् दृष्ट्वा पाशो
नियोजिताः । अनन्तरं
पुनरागतो मृगः पाशैर्बद्धोऽचिन्तयत् --
कोमामितः कालपाशादिव व्याधपाशात्त्रातुं मित्रादन्यः समर्थः ।
तत्रान्तरे जम्बुकस्तत्रागत्योपस्थितोऽचिन्तयत् -- फलिता
तावदस्माकं कपटप्रबन्धेन मनोरथसिद्धिः ।
एतस्योत्कृत्यमानस्य मांसासृग्लिप्तान्यस्थीनि
मयावश्यं प्राप्तव्यानि । तानि बाहुल्येन भोजनानि भविष्यन्ति । 
मृगस्तं दृष्ट्वोल्लसितो ब्रूते -- सखे
छिन्धि तावन्मम बन्धनम् । सत्वरं त्रायस्व माम् । यतः ।
आपत्सु मित्रं जानीयाद्युद्धे शूरमृणे शुचिम् ।
भार्यां क्षीणेषु वित्तेषु व्यसनेषु च बान्धवान् ॥ ७३॥
अपरं च । उत्सवे व्यसने चैव दुर्भिक्षे राष्ट्रविप्लवे ।
राजद्वारे श्मशाने च यस्तिष्ठति स बान्धवः ॥ ७४॥
जम्बुकः मुहुर्मुहुः पाशं विलोक्याचिन्तयत् -- दृढस्तावदयं बन्धः ।
ब्रूते च -- सखे स्नायुनिर्मिता एते पाशाः तदद्य भट्टारकवारे
कथमेतान्दन्तैः स्पृशामि । मित्र यदि चित्ते नान्यथा
मन्यसे तदा प्रभाते यत्त्वया वक्तव्यं तत्कर्तव्यम् । 
इत्युक्त्वा तत्समीप आत्मानमाच्छाद्य स्थितः । अनन्तरं स काकः प्रदोषकाले मृगमनागतमवलोक्येतस्ततोऽन्विष्य
तथाविधं तं दृष्ट्वोवाच -- सखे किमेतत् । मृगेणोक्तम् --
अवधीरितसुहृद्वाक्यस्य फलमेतत् । तथा चोक्तम् -
सुहृदां हितकामानां यः शृणोति न भाषितम् ।
विपत्संनिहिता तस्य स नरः शत्रुनन्दनः ॥ ७५॥
काको ब्रूते -- स वञ्चकः क्वास्ते ।
मृगेणोक्तं -- मन्मांसार्थी तिष्ठत्यत्रैव ।
काको ब्रूते -- उक्तमेव मया पूर्वम् ।
अपराधो न मेऽस्तीति नैतद्विश्वासकारणम् ।
विद्यते हि नृशंसेभ्यो भयं गुणवतामपि ॥ ७६॥
दीपनिर्वाणगन्धं च सुहृद्वाक्यमरुन्धतीम् ।
न जिघ्रन्ति न शृण्वन्ति न पश्यन्ति गतायुषः ॥ ७७॥
०१६
परोक्षे कार्यहन्तारं प्रत्यक्षे प्रियवादिनम् ।
वर्जयेत्तादृशं मित्रं विषकुम्भं पयोमुखम् ॥ ७८॥
ततः काको दीर्घं निःश्वस्य
अरे वञ्चक किं त्वया पापकर्मणा कृतम् । यतः ।
संलापितानां मधुरैर्वचोभिर्मिथ्योपचारैश्च वशीकृतानाम् ।
आशावतां श्रद्दधतां च लोके किमर्थिनां वञ्चयितव्यमस्ति ॥ ७९॥
उपकारिणि विश्रब्धे शुद्धमतौ यः समाचरति पापम् ।
तं जनमसत्यसंधं भगवति वसुधे कथं वहसि ॥ ८०॥
दुर्जनेन समं सख्यं प्रीतिं चापि न कारयेत् ।
उष्णो दहति चाङ्गारः शीतः कृष्णायते करम् ॥ ८१॥
अथवा स्थितिरियं दुर्जनानाम् ।
प्राक्पादयोः पतति खादति पृष्ठमांसं
कर्णे फलं किमपि रौति शनैर्विचित्रम् ।
छिद्रं निरूप्य सहसा प्रविशत्यशङ्कः
सर्वं खलस्य चरितं मशकः करोति ॥ ८२॥
दुर्जनः प्रियवादी च नैतद्विश्वासकारणम् ।
मधु तिष्ठति जिह्वाग्रे हृदि हालाहलं विषम् ॥ ८३॥
अथ प्रभाते स क्षेत्रपतिर्लगुडहस्तस्तं प्रदेशमागच्छन्काकेनावलोकितः ।
तमालोक्य काकेनोक्तम् -- सखे मृग त्वमात्मानं
मृतवत्संदर्श्य वातेनोदरं पूरयित्वा पादान्स्तब्धीकृत्य तिष्ठ ।
यदाहं शब्दं करोमि तदा त्वमुत्थाय सत्वरं पलायिष्यसे ।
मृगस्तथैव काकवचनेन स्थितः ।
ततः क्षेत्रपतिना हर्षोत्फुल्ललोचनेन तथाविधो
मृग आलोकितः । आः स्वयं मृतोऽसि । इत्युक्त्वा
मृगं बन्धनान्मोचयित्वा पाशान्ग्रहीतुं सयत्नो बभूव ।
ततः काकशाब्दं श्रुत्वा मृगः सत्वरमुत्थाय पलायितः । तमुद्दिश्य तेन क्षेत्रपतिना
क्षिप्तेन लगुडेन शृगालो हतः । तथा चोक्तम् --
त्रिभिर्वर्षैस्त्रिभिर्मासैस्त्रिभिः पक्षैस्त्रिभिर्दिनैः ।
अत्युत्कटैः पापपुण्यैरिहैव फलमश्नुते ॥ ८४॥
अतोऽहं ब्रवीमि -- भक्ष्यभक्षकयोः प्रीतिरित्यादि ।
काकः पुनराह
भक्षितेनापि भवता नाहारो मम पुष्कलः ।
त्वयि जीवति जीवामि चित्रग्रीव इवानघ ॥ ८५॥
अन्यच्च । तिरश्चामपि विश्वासो दृष्टः पुण्यैककर्मणाम् ।
सतां हि साधुशीलत्वात्स्वभावो न निवर्तते ॥ ८६॥
किं च । साधोः प्रकोपितस्यापि मनो नायाति विक्रियाम् ।
न हि तापयितुं शक्यं सागराम्भस्तृणोल्कया ॥ ८७॥
०१७
हिरण्यको ब्रूते -- चपलस्त्वम् ।
चपलेन सह स्नेहः सर्वथा न कर्तव्यः । तथा चोक्तम् ।
मार्जारो महिषो मेषः काकः कापुरुषस्तथा ।
विश्वासात्प्रभवन्त्येते विश्वासस्तत्र नोचितः ॥ ८८॥
किं चान्यत् । शत्रुपक्षो भवानस्माकम् । उक्तं चैतत् ।
शत्रुणा न हि संदध्यात्सुश्लिष्टेनापि सन्धिना ।
तप्तमपि पानीयं शमयत्येव पावकम् ॥ ८९॥
दुर्जनः परिहर्तव्यो विद्ययालङ्कृतोऽपि सन् ।
मणिना भूषितः सर्पः किमसौ न भयंकरः ॥ ९०॥
यदशक्यं न त-च्छक्यं यच्छक्यं शक्यमेव तत् ।
नोदके शकटं याति न च नौर्गच्छति स्थले ॥ ९१॥
अपरं च । महताप्यर्थसारेण यो विश्वसिति शत्रुषु ।
भार्यासु च विरक्तासु तदन्तं तस्य जीवनम् ॥ ९२॥
लघुपतनको ब्रूते -- श्रुतं मया सर्वं । तथापि मम चैतावान्संकल्पस्त्वया
सह सौहृद्यमवश्यं करणीयमिति ।
नो चेदनाहारेणात्मानं व्यापादयिष्यामि । तथा हि ।
मृद्घटवत्सुखभेद्यो दुःसंधानश्च दुर्जनो भवति ।
सुजनस्तु कनकघटवद्दुर्भेद्यश्चाशु संधेयः ॥ ९३॥
किं च । द्रवत्वात्सर्वलोहानां निमित्तान्मृगपक्षिणाम् ।
भयाल्लोभाच्च मूर्खाणां संगतं दर्शनात्सताम् ॥ ९४॥
किं च । नारिकेलसमाकारा दृश्यन्ते हि सुहृज्जनाः ।
अन्ये बदरिकाकारा बहिरेव मनोहराः ॥ ९५॥
स्नेहच्छेदेऽपि साधूनां गुणा नायान्ति विक्रियाम् ।
भङ्गेऽपि हि मृणालानामनुबध्नन्ति तन्तवः ॥ ९६॥
अन्यच्च । शुचित्वम् त्यागिता शौर्यं सामान्यं सुखदुःखयोः ।
दाक्षिण्यं चानुरक्तिश्च सत्यता च सुहृद्गुणाः ॥ ९७॥
एतैर्गुणैरुपेतो भवदन्यो मया कः सुहृत्प्राप्तव्यः ।
इत्यादि तद्वचनमाकर्ण्य हिरण्यको बहिर्निःसृत्याह
आप्यायितोऽहं भवतानेन वचनामृतेन । तथा चोक्तम् ।
घर्मार्तं न तथा सुशीतलजलैः स्नानं न मुक्तावली
न श्रीखण्डविलेपनं सुखयति प्रत्यङ्गमप्यर्पितम् ।
प्रीत्या सज्जनभाषितं प्रभवति प्रायो यथा चेतसः
सद्युक्त्या च पुरस्कृतं सुकृतिनामाकृष्टिमन्त्रोपमम् ॥ ९८॥
०१८
अन्यच्च । रहस्यभेदो याच्ञा च नैष्ठुर्यं चलचित्तता ।
क्रोधो निःसत्यता द्यूतमेतन्मित्रस्य दूषणम् ॥ ९९॥
अनेन वचनक्रमेण तदेकदूषणपि त्वयि न लक्ष्यते । यतः ।
पटुत्वं सत्यवादित्वं कथायोगेन बुद्ध्यते ।
अस्तब्धत्वमचापल्यं प्रत्यक्षेणावगम्यते ॥ १००॥
अपरं च । अन्यथैव हि सौहार्दं भवेत्स्वच्छान्तरात्मनः ।
प्रवर्ततेऽन्यथा वाणी शाठ्योपहतचेतसः ॥ १०१॥
मनस्यन्यद्वचस्यन्यत्कर्मण्यन्यद् दुरात्मनाम् ।
मनस्येकं वचस्येकं कर्मण्येकं महात्मनाम् ॥ १०२॥
तद्भवतु भवतोभिमतमेव । इत्युक्त्वा हिरण्यको मैत्र्यं विधाय
भोजनविशेषैर्वायसं संतोष्य विवरं प्रविष्टः । वायसोऽपि
स्वस्थानं गतः । ततः प्रभृति तयोरन्योऽन्याहारप्रदानेन
कुशलप्रश्नैर्विश्रम्भालापैश्च कालोऽतिवर्तते ।
एकदा लघुपतनको हिरण्यकमाह -- सखे
कष्टतरलभ्याहारमिदं स्थानम् । तत् परित्यज्य स्थानान्तरं
गन्तुमिच्छामि ।
हिरण्यको ब्रूते -- मित्र क्व गन्तव्यम् । तथा चोक्तम् ।
चलत्येकेन पादेन तिष्ठत्येकेन बुद्धिमान् ।
माऽसमीक्ष्य परं स्थानं पूर्वमायतनं त्यजेत् ॥ १०३॥
वायसो ब्रूते -- मित्र अस्ति सुनिरूपितं स्थानम् ।
हिरण्यकोऽवदत् -- किं तत् ।
वायसः ब्रूते -- अस्ति दण्डकारण्ये
कर्पूरगौराभिधानं सरः । तत्र चिरकालोपार्जितः प्रियसुहृन्मे
मन्थराभिधानः कच्छपो धार्मिकः प्रतिवसति । यतः ।
परोपदेशे पाण्डित्यं सर्वेषां सुकरं नृणाम् ।
धर्मे स्वीयमनुष्ठानं कस्यचित्तु महात्मनः ॥ १०४॥
स च भोजनविशेषैर्मां संवर्धयिष्यति ।
हिरण्यकोऽप्याह तत् किमत्रावस्थाय मया कर्तव्यम् । यतः ।
यस्मिन् देशे न संमानो न वृत्तिर्न च बान्धवः ।
न च विद्यागमः कश्चित्तं देशं परिवर्जयेत् ॥ १०५॥
अपरं च। लोकयात्रा भयं लज्जा दाक्षिण्यं त्यागशीलता ।
पञ्च यत्र न विद्यन्ते न कुर्यात्तत्र संस्थितिम् ॥ १०६॥
तत्र मित्र न वस्तव्यं यत्र नास्ति चतुष्टयम् ।
ऋणदाता च वैद्यश्च श्रोत्रियः सजला नदी ॥ १०७॥
ततो मामपि तत्र नय ।
अथ वायसस्तत्र तेन मित्रेण सह विचित्रकथालापैः सुखेन तस्य सरसः
समीपं ययौ । ततो मन्थरो दूरादवलोक्य लघुपतनकस्य
यथोचितमातिथ्यं विधाय मूषिकस्यातिथिसत्कारं चकार ।
यतः ।
बालो वा यदि वा वृद्धो युवा वा गृहमागतः ।
तस्य पूजा विधातव्या सर्वत्राभ्यागतो गुरुः ॥ १०८॥
०१९
वायसोऽवदत् -- सखे मन्थर सविशेषपूजामस्मै विधेहि । यतोऽयं पुण्यकर्मणां धुरीणः
कारुण्यरत्नाकरो हिरण्यकनामा मूषिकराजः । एतस्य गुणस्तुतिं जिह्वासहस्रद्वयेनापि
सर्पराजो न कदाचित् कथयितुं समर्थः स्यात् । 
इत्युक्त्वा चित्रग्रीवोपाख्यानं वर्णितवान् । मन्थरः सादरं हिरण्यकं संपूज्याह -- भद्र आत्मनो निर्जनवनागमनकारणमाख्यातुमर्हसि ।
हिरण्यकोऽवदत् -- कथयामि । श्रूयताम् ।
॥ कथा ४ ॥
अस्ति चम्पकाभिधानायां नगर्यां परिव्राजकावसथः । तत्र चूडाकर्णो नाम परिव्राट्
प्रतिवसति । स च भोजनावशिष्टभिक्षान्नसहितं भिक्षापात्रं नागदन्तकेऽवस्थाप्य स्वपिति ।
अहं च तद् अन्नमुत्प्लुत्य प्रत्यहं भक्षयामि । अनन्तरं तस्य प्रियसुहृद्वीणाकर्णो
नाम परिव्राजकः समायातः । तेन सह कथाप्रसङ्गावस्थितो मम त्रासार्थं जर्जरवंशखण्डेन चूडाकर्णो भूमिमताडयत् । 
वीणाकर्ण उवाच -- सखे किमिति मम
कथाविरक्तोऽन्यासक्तो भवान् । चूडाकर्णेनोक्तम् -- भद्र नाहं विरक्तः । किंतु पश्यायं
मूषिको ममापकारी सदा पात्रस्थं भिक्षान्नमुत्प्लुत्य भक्षयति । 
वीणाकर्णो नागदन्तकं विलोक्याह -- कथमयं मूषिकः स्वल्पबलोऽप्येतावद्दूरमुत्पतति । तदत्र केनापि
कारणेन भवितव्यम् । तथा चोक्तम् --
अकस्माद्युवती वृद्धं केशेष्वाकृष्य चुम्बति ।
पतिं निर्दयमालिङ्ग्य हेतुरत्र भविष्यति ॥ १०९ ॥
चूडाकर्णः पृच्छति -- कथमेतत् । वीणाकर्णः कथयति --
॥ कथा ५ ॥
अस्ति गौडविषये कौशाम्बी नाम नगरी । तस्यां चन्दनदासनामा वणिग्महाधनो
निवसति । तेन पश्चिमे वयसि वर्तमानेन कामाधिष्ठितचेतसा धनदर्पाल्लीलावती नाम वणिक्पुत्री परिणिता । 
सा च मकरकेतोर्विजयवैजयन्तीव यौवनवती बभूव ।
स च वृद्धपतिस्तस्याः संतोषाय नाभवत् । यतः ।
शशिनीव हिमार्तनां घर्मार्तानां रवाविव ।
मनो न रमते स्त्रीणां जराजीर्णेन्द्रिये पतौ ॥ ११० ॥
अन्यच्च ॥ पलितेष्वपि दृष्टेषु पुंसः का नाम कामिता ।
भैषज्यमिव मन्यन्ते यदन्यमनसः स्त्रियः ॥ १११ ॥
स च वृद्धपतिस्तयामतीवानुरागवान् । यतः ।
धनाशा जीविताशा च गुर्वी प्राणभृतां सदा ।
वृद्धस्य तरुणी भार्या प्राणेभ्योऽपि गरीयसी ॥ ११२ ॥
नोपभोक्तुं न च त्यक्तुं शक्नोति विषयाजरी ।
अस्थि निर्दशनः श्वेव जिह्वया लेढि केवलं ॥ ११३ ॥
अथ सा लीलावती यौवनदर्पादतिक्रान्तकुलमर्यादा केनापि वणिक्पुत्रेण
सहानुरागवती बभूव । यतः ।
०२०
स्वातन्त्र्यं पितृमन्दिरे निवसतिर्यात्रोत्सवे
संगतिर्गोष्ठीपूरुषसंनिधावनियमो वासो विदेशे तथा ।
संसर्गः स पुंश्चलीभिरसकृद् वृत्तेर्निजायाः क्षतिः
पत्युर्वार्धकमीर्षितं प्रवसनं नाशस्य हेतुः स्त्रियाः ॥ ११४ ॥
अपरं च । पानं दुर्जनसंसर्गः पत्या च विरहोऽटनम् ।
स्वप्नश्चान्यगृहे वासो नारीणां दूषणानि षट् ॥ ११५ ॥
सुरूपं पुरुषं दृष्ट्वा भ्रातरं यदि वा सुतम् ।
??? ॥ ११६ ॥
किं च । स्थानं नास्ति क्षणं नास्ति प्रार्थयिता नरः ।
तेन नारद नारीणां सतीत्वमुपजायते ॥ ११७ ॥
स्त्रियो हि चपला नित्यं देवानामपि विश्रुतम् ।
ताश्चापि रक्षिता येषां ते नराः सुखभागिनः ॥ ११८ ॥
न स्त्रीणामप्रियः कश्चित्प्रियो वापि न विद्यते ।
गावस्तृणमिवारण्ये प्रार्थयन्ति नवं नवम् ॥ ११९ ॥
अपरं च । घृतकुम्भसमा नारी तप्ताङ्गारसमः पुमान् ।
तस्माद् घृतं च वह्निं च नैकत्र स्थापयेद् बुधः ॥ १२० ॥
न लज्जा न विनीतत्वं न दाक्षिण्यं न भीरुता ।
प्रार्थनाभाव एवैकः सतीत्वे कारणं स्त्रियाः ॥ १२१ ॥
पिता रक्षति कौमारे भर्ता रक्षति यौवने ।
रक्षन्ति स्थाविरे पुत्रा न स्त्री स्वातन्त्र्यमर्हति ॥ १२२ ॥
एकदा सा लीलावती रत्नावलीकिरणकर्बुरे पर्यङ्के तेन वणिक्पुत्रेण सह
विश्रम्भालापैः सुखासीना तमलक्षितोपस्थितं पतिमवलोक्य सहसोत्थाय केशेष्वाकृष्य
गाढमालिङ्ग्य चुम्बितवती । तेनावसरेण जारश्च पलायितः । उक्तं च ।
उशना वेद यच्छास्त्रं यच्च वेद बृहस्पतिः ।
स्वभावेनैव तच्छास्त्रं स्त्रीबुद्धौ सुप्रतिष्ठितम् ॥ १२३ ॥
तदालिङ्गनमवलोक्य समीपवर्तिनी कुट्टन्यचिन्तयत् -- अकस्मादियमेनमुपगूढवती
इति । ततस्तया कुट्टन्या तत्कारणं परिज्ञाय सा लीलावती गुप्तेन दण्डिता ।
अतोऽहं ब्रवीमि -- अकस्माद्युवती वृद्धं इत्यादि ॥ मूषिकबलोपस्तम्भेन केनापि
कारणेनात्र भवितव्यम् । क्षणं विचिन्त्य परिव्राजकेनोक्तम् -- कारणं चात्र
धनबाहुल्यम् एव भविष्यति । यतः ।
धनवान्बलवान्ल्लोके सर्वः सर्वत्र सर्वदा ।
प्रभुत्वं धनमूलं हि राज्ञामप्युपजायते ॥ १२४ ॥
०२१
ततः खनित्रमादाय तेन विवरं खनित्वा चिरसंचितं मम धनं गृहीतम् । ततः
प्रभृति निजशक्तिहीनः सत्त्वोत्साहसहितः स्वाहारमप्युत्पादयितुमक्षमः सत्रासं
मन्दं मन्दमुपसर्पेशूडाकर्णेनाहमवलोकितः । ततस्तेनोक्तं --
धनेन बलवान्ल्लोके धनाद्भवति पण्डितः ।
पश्यैनं मूषिकं पापं स्वजातिसमतां गतम् ॥ १२५ ॥
किं च । अर्थेन तु विहीनस्य पुरुषस्याल्पमेधसः ।
क्रियाः सर्वा विनश्यन्ति ग्रीष्मे कुसरितो यथा ॥ १२६ ॥
अपरं च । यस्यार्थास्तस्य मित्राणि यस्यार्थास्तस्य बान्धवाः ।
यस्यार्थाः स पुमान्ल्लोके यस्यार्थाः स हि पण्डितः ॥ १२७ ॥
अन्यच्च । अपुत्रस्य गृहं शून्यं सन्मित्ररहितस्य च ।
मूर्खस्य च दिशः शून्याः सर्वशून्या दरिद्रता ॥ १२८ ॥
अपरं च । तानीन्द्रियाण्यविकलानि तदेव नाम
सा बुद्धिरप्रतिहता वचनं तदेव ।
अर्थोष्मणा विरहितः पुरुषः स एव
अन्यः क्षणेन भवतीति विचित्रमेतत् ॥ १२९ ॥
एतत्सर्वमाकर्ण्य मयालोचितम् -- ममात्रावस्थानमयुक्तमिदानीम् । यच्चान्यस्मा
एतद्वृत्तान्तकथनं तदप्यनुचितम् । यतः ।
अर्थनाशं मनस्तापं गृहे दुश्चरितानि च ।
वञ्चनं चापमानं च मतिमान्न प्रकाशयेत् ॥ १३० ॥
अपि च । आयुर्वित्तं गृहच्छिद्रं मन्त्रमैथुनभेषजम् ।
तपो दानापानं च नव गोप्यानि यत्नतः ॥ १३१ ॥
तथा चोक्तम् । अत्यन्तविमुखे दैवे व्यर्थे यत्ने च पौरुषे ।
मनस्विनो दरिद्रस्य वनादन्यत्कुतः सुखम् ॥ १३२ ॥
अन्यच्च । मनस्वी म्रियते कामं कार्पण्यं न तु गच्छति	।
अपि निर्वाणमायाति नानलो याति शीतताम् ॥ १३३ ॥
किं च । कुसुमस्तबकस्येव द्वे वृत्ती तु मनस्विनः ।
सर्वेषां मूर्ध्नि वा तिष्ठेद्विशीर्येत वनेऽथवा ॥ १३४ ॥
यच्चात्रैव याच्ञया जीवनं तदतीव गर्हितम् । यतः ।
वरं विभवहीनेन प्राणैः संतर्पितोऽनलः ।
नोपचारपरिभ्रष्टः कृपणः प्रार्थितो जनः ॥ १३५ ॥
दारिद्र्याद्ध्रियमेति ह्रीपरिगतः सत्त्वात्परिभ्रश्यते
निःसत्त्वः परिभूयते परिभवान्निर्वेदमापद्यते ।
निर्विण्णः शुचमेति शोकनिहतो बुद्ध्या परित्यज्यते ।
निर्बुद्धिः क्षयमेत्यहो निधनता सर्वापदामास्पदं ॥ १३६ ॥
किं च । वरं मौनं कार्यं न च वचनमुक्तं यदनृतं
वरं क्लैब्यं पुंसां न च परकलत्राभिगमनम् ॥
०२२
वरं प्राणत्यागो न च पिशुनवाक्येष्वभिरुचिर्वरं
भिक्षाशित्वं न च परधनास्वादनसुखम् ॥ १३७ ॥
वरं शून्या शाला न च खलु वरं दुष्टवृषभो
वरं वेश्या पत्नी न पुनरविनीता कुलवधूः ।
वरं वासोऽरण्ये न पुनरविवेकाधिपपुरे
वरं प्राणत्यागो न पुनरधमानामुपगमः ॥ १३८ ॥
अपि च । सेवेव मानमखिलं ज्योत्स्नेव तमो जरेव लावण्यम् ।
हरिहरकथेव दुरितं गुणशतमप्यर्थिता हरति ॥१३९ ॥
इति विमृश्य तत्किमहं परपिण्डेनात्मानं पोषयामि । कष्टं भो । तदपि द्वितीयं
मृत्युद्वारम् ।
पल्लवग्राहि पाण्डित्यं क्रयक्रीतं च मैथुनम् ।
भोजनं च पराधीनं तिस्रः पुंसां विडंबनाः ॥ १४० ॥
रोगी चिरप्रवासी परान्नभोजी परावसथशायी ।
यज्जीवति तन्मरणं यन्मरणं सोऽस्य विश्रामः ॥ १४१ ॥
इत्यलोच्यापि लोभात्पुनरप्यर्थं ग्रहीतुं ग्रहमकरवम् । तथा चोक्तम् ।
लोभेन बुद्धिश्चलति लोभो जनयते तृषाम् ।
तृषार्तो दुःखमाप्नोति परत्रेह च मानवः ॥ १४२ ॥
ततोऽहं मन्दं मन्दमुपसर्पस्तेन वीणाकर्णेन जर्जरवंशखण्डेन ताडितोऽचिन्तयम् --
लुब्धो ह्यसंतुष्टो नियतमात्मद्रोही भवति । तथा च ।
सर्वाः संपत्तयस्तस्य संतुष्टं यस्य मानसम् ।
उपानद्गूढपादस्य ननु चर्मावृतेव भूः ॥ १४३ ॥
अपरं च । संतोषामृततृप्तानां यत्सुखं शान्तचेतसाम् ।
कुतस्तद्धनलुब्धानामितश्चेतश्च धावताम् ॥ १४४ ॥
किं च । तेनाधितं श्रुतं तेन तेन सर्वमनुष्ठितम् ।
येनाशाः पृष्ठतः कृत्वा नैराश्यमवलम्बितम् ॥ १४५ ॥
अपि च । असेवितेश्वरद्वारमदृष्टविरहव्यथम् ।
अनुक्तक्लीबवचनं धन्यं कस्यापि जीवनम् ॥ १४६ ॥
यतः । न योजनशतं दूरं बाध्यमानस्य तृष्णया ।
संतुष्टस्य करप्राप्तेऽप्यर्थे भवति नादरः ॥ १४७ ॥
तदत्रावस्थोचितकार्यपरिच्छेदः श्रेयान् ।
को धर्मो भूतदया किं सौख्यमरोगिता जगति जन्तोः ।
कः स्नेहः सद्भावः किं पाण्डित्यं परिच्छेदः ॥ १४८ ॥
०२३
तथा च । परिच्छेदो हि पाण्डित्यं यदापन्ना विपत्तयः ।
अपरिच्छेदकर्तॄणां विपदः स्युः पदे पदे ॥ १४९ ॥
तथाहि । त्यजेदेकं कुलस्यार्थे ग्रामस्यार्थे कुलं त्यजेत् ।
ग्रामं जनपदस्यार्थे स्वात्मार्थे पृथिवीं त्यजेत् ॥ १५० ॥
अपरं च । पानीयं वा निरायासं स्वाद्वन्नं वा भयोत्तरम् ।
विचार्य खलु पश्यामि तत्सुखं यत्र निर्वृतिः ॥ १५१ ॥
इत्यालोच्याहं निर्जनवनमागतः । यतः ।
वरं वनं व्याघ्रगजेन्द्रसेवितं
द्रुमालयं पक्वफलाम्बुभोजनम् ।
तृणानि शय्या परिधानवल्कलं
न बन्धुमध्ये धनहीनजीवनम् ॥ १५२ ॥
योऽस्मत्पुण्योदयादनेन मित्रेणाहं स्नेहानुवृत्त्यानुगृहीतः । अधुना च
पुण्यपरम्परभवदाश्रयः स्वर्ग एव मया प्राप्तः । 
यतः -- संसारविषवृक्षस्य द्वे एव रसवफले ।
काव्यामृतरसास्वादः संगमः सुजनैः सह ॥ १५३ ॥
मन्थर उवाच ।
अर्थाः पादरजोपमा गिरिनदीवेगोपमं यौवनं
आयुष्यं जललोलबिन्दुचपलं फेनोपमं जीवितं ।
धर्मं यो न करोति निन्दितमतिः स्वर्गार्गलोद्घाटनं
पश्चात्तापयुतो जरापरिगतः शोकाग्निना दह्यते ॥ १५४ ॥
०२४
युष्माभिरतिसंचयः कृतः । तस्यायं दोषः । शृणु ।
उपार्जितानां वित्तानां त्याग एव हि रक्षणं ।
तडागोदरसंस्थानां परिवाह इवाम्भसाम् ॥ १५५ ॥
अन्यच्च । यदधोऽधः क्षितौ वित्तं निचखान मितंपचः ।
तदधोनिलयं गन्तुं चक्रे पन्थानमग्रतः ॥ १५६ ॥
अन्यच्च । निजसौख्यं निरुन्धानो यो धनार्जनमिच्छति ।
परार्थभारवाहीव क्लेशस्यैव हि भाजनम् ॥ १५७ ॥
अपरं च । दानोपभोगहीनेन धनेन धनिनो यदि ।
भवामः किं न तेनैव धनेन धनिनो वयम् ॥ १५८ ॥
अन्यच्च । असंभोगेन सामान्यं कृपणस्य धनं परैः ।
अस्येदमिति संबन्धो हानौ दुःखेन गम्यते ॥ १५९ ॥
दानं प्रियवाक्सहितं ज्ञानमगर्वं क्षमान्वितं शौर्यम् ।
वित्तं त्यागनियुक्तं दुर्लभमेतच्चतुष्टयं लोके ॥ १६० ॥
उक्तं च । कर्तव्यः संचयो नित्यं कर्तव्यो नातिसंचयः ।
पश्य संचयशीलोऽसौ धनुषा जम्बुको हतः ॥ १६१ ॥
तावाहतुः -- कथमेतत् । मन्थरः कथयति ।
॥ कथा ६ ॥
आसीत् कल्याणकटकवास्तव्यो भैरवो नाम व्याधः । स चैकदा मृगमन्विष्यन् विन्ध्याटवीम्
गतः । तेन तत्र व्यापादितं मृगमादाय गच्छता घोराकृतिः शूकरो दृष्टः ।
ततस्तेन मृगं भूमौ निधाय शूकरः शरेणाहतः ।
शूकरेणापि घनघोरगर्जनं कृत्वा
स व्याधो मुष्कदेशे हतः संश्छिन्नद्रुम इव भूमौ निपपात । यतः ।
जलमग्निर्विषं शस्तेअं क्षुद् व्याधिः पतनं गिरेः ।
निमित्तं किंचिद् आसाद्य देही प्राणैर्विमुच्यते ॥ १६२॥
अथ तयोः पादास्फालनेन एकः सर्पोऽपि मृतः । अथानन्तरं दीर्घरावो नाम जम्बुकः
परिभ्रमन्नाहारार्थी तान्मृतान्मृगव्याधसर्पशूकरानपश्यत् । अचिन्तयच्च --
अहो अद्य महद्भोज्यं मे समुपस्थितम् । अथवा ।
अचिन्तितानि दुःखानि यथैवायान्ति देहिनाम् ।
सुखान्यपि तथा मन्ये दैवमत्रातिरिच्यते ॥ १६३॥
०२५
तद्भवतु । एषां मांसैर्मासत्रयं मे सुखेन गमिष्यति ।
मासमेकं नरो याति द्वौ मासौ मृगशूकरौ ।
अहिरेकं दिनं याति अद्य भक्ष्यो धनुर्गुणः ॥ १६४॥
ततः प्रथमबुभुक्षायामिदं निःस्वादु कोदण्डलग्नं स्नायुबन्धनं खादामि । इत्युक्त्वा
तथाकृते सति छिन्ने स्नायुबन्धन उत्पतितेन धनुषा हृदि निर्भिन्नः स दीर्घरावः
पञ्चत्वं गतः । अतोऽहं ब्रवीमि कर्तव्यः संचयो नित्यमित्यादि । तथा च ।
यद्ददाति यदश्नाति तदेव धनिनो धनम् ।
अन्ये मृतस्य क्रीडन्ति दारैरपि धनैरपि ॥ १६५॥
किं च । यद् ददासि विशिष्टेभ्यो यच्चाश्नासि दिने दिने ।
तत्ते वित्तमहं मन्ये शेषं कस्यापि रक्षसि ॥ १६६॥
यातु । किमिदानीमतिक्रान्तोपवर्णनेन । यतः ।
नाप्राप्यमभिवाञ्छन्ति नष्टं नेच्छन्ति शोचितुम् ।
आपत्स्वपि न मुह्यन्ति नराः पण्डितबुद्धयः ॥ १६७॥
तत् सखे सर्वदा त्वया सोत्साहेन भवितव्यम् । यतः ।
शास्त्राण्यधीत्यापि भवन्ति मूर्खा यस्तु क्रियावान् पुरुषः स विद्वान् ।
सुचिन्तितं चौषधमातुराणां न नाममात्रेण करोत्यरोगम् ॥ १६८॥
अन्यच्च । न स्वल्पमप्यध्यवसायभीरोः करोति विज्ञानविधिर्गुणं हि ।
अन्धस्य किं हस्ततलस्थितोऽपि प्रकाशयत्यर्थमिह प्रदीपः ॥ १६९॥
तदत्र सखे दशातिशेषेण शान्तिः करणीया । एतदप्यतिकष्टं त्वया न मन्तव्यम् । यतः
राजा कुलवधूर्विप्रा मन्त्रिणश्च पयोधराः ।
स्थानभ्रष्टा न शोभन्ते दन्ताः केशा नखा नराः ॥ १७० ॥
इति विज्ञाय मतिमान्स्वस्थानं न परित्यजेत् ।
कापुरुषवचनमेतत् । यतः ।
स्थानमुत्सृज्य गच्छन्ति सिंहाः सत्पुरुषा गजाः ।
तत्रैव निधनं यान्ति काकाः कापुरुषा मृगाः ॥ १७१ ॥
को वीरस्य मनस्विनः स्वविषयः को वा विदेशस्तथा
यं देशं श्रयते तमेव कुरुते बाहुप्रतापार्जितम् ।
यद्दंष्ट्रानखलाङ्गुलप्रहरणः सिंहो वनं गाहते
तस्मिन्नेव हतद्विपेन्द्ररुधिरैअस्तृष्णां छिनत्त्यात्मना ॥ १७२ ॥
०२६
अपरं च । निपानमिव मण्डूकाः सरः पूर्णमिवाण्डजाः ।
सोद्योगं नरमायान्ति विवशाः सर्वसंपदः ॥ १७३ ॥
अन्यच्च । सुखमापतितं सेव्यं दुःखमापतितं तथा ।
चक्रवत्परिवर्तन्ते दुःखानि च सुखानि च ॥ १७४॥
अन्यच्च । उत्साहसंपन्नमदीर्घसूत्रं क्रियाविधिज्ञं व्यसनेष्वसक्तम् ।
शूरं कृतज्ञं दृढसौहृदं च लक्ष्मीः स्वयं याति निवासहेतोः ॥ १७५॥
विशेषतश्च । विनाप्यर्थैर्वीरः स्पृशति बहुमानोन्नतिपदं
समायुक्तोऽप्यर्थैः परिभवपदं याति कृपणः ।
स्वभावादुद्भूतां गुणसमुदयावाप्तिविषयां
द्युतिं सैंहीं किं श्वा धृतकनकमालोऽपि लभते ॥ १७६॥
धनवान् इति हि मदस्ते किं गतविभवो विषादमुपयासि ।
करनिहतकन्दुकसमाः पातोत्पाता मनुष्याणाम् ॥ १७७॥
अपरं च । अभ्रच्छाया खलप्रीतिर्नवसस्यानि योषितः ।
किंचित्कालोपभोग्यानि यौवनानि धनानि च ॥ १७८ ॥
वृत्त्यर्थं नातिचेष्टते सा हि धात्रैव निर्मिता ।
गर्भादुत्पतिते जन्तौ मातुः प्रस्रवतः स्तनौ ॥ १७९॥
अपि च सखे । येन शुक्लीकृता हंसाः शुकाश्च हरितीकृताः ।
मयूराश्चित्रिता येन स ते वृत्तिं विधास्यति ॥ १८०॥
अपरं च । सतां रहस्यं शृणु मित्र ।
जनयन्त्यर्जने दुःखं तापयन्ति विपत्तिषु ।
मोहयन्ति च संपत्तौ कथमर्थाः सुखावहाः ॥ १८१॥
अपरं च । धर्मार्थं यस्य वित्तेहा वरं तस्य निरीहता ।
प्रक्षालनाद्धि पङ्कस्य दूरादस्पर्शनं वरम् ॥ १८२॥
यतः । यथा ह्यामिषमाकाशे पक्षिभिः श्वापदैर्भुवि ।
भक्ष्यते सलिले नक्रैस्तथा सर्वत्र वित्तवान् ॥ १८३॥
राजतः सलिलादग्नेश्चोरतः स्वजनाद् अपि ।
भयमर्थवतां नित्यं मृत्योः प्राणभृतामिव ॥ १८४॥
०२७
तथा हि । जन्मनि क्लेशबहुले किं नु दुःखमतः परम् ।
इच्छासम्पद्यतो नास्ति यच्चेच्छा न निवर्तते ॥ १८५॥
अन्यच्च भ्रातः शृणु ।
धनं तावद् असुलभं लब्धं कृच्छ्रेण रक्ष्यते ।
लब्धनाशो यथा मृत्युस्तस्मादेतन्न चिन्तयेत् ॥ १८६॥
तृष्णां चेह परित्यज्य को दरिद्रः क ईश्वरः ।
तस्याश्चे प्रसरो दत्तो दास्यं च शिरसि स्थितम् ॥ १८७॥
अपरं च । यद्यदेव हि वाञ्छेत ततो वाञ्छानुवर्तते ।
प्राप्तः एवार्थतः सोऽर्थो यतो वाञ्छा निवर्तते ॥ १८८॥
किं बहुना । मम पक्षपातेन मयैव सहात्र कालो नीयताम् । यतः ।
आमरणान्ताः प्रणयाः कोपास्तत्क्षणभङ्गुराः ।
परित्यागाश्च निःसङ्गा भवन्ति हि महात्मनाम् ॥ १८९॥
इति श्रुत्वा लघुपतनको ब्रूते -- धन्योऽसि मन्थर सर्वदा श्लाघ्यगुणोऽसि । यतः ।
सन्त एव सतां नित्यमापदुद्धरणक्षमाः ।
गजानां पङ्कमग्नानां गजा एव धुरंधराः ॥ १९०॥
श्लाघ्यः स एको भुवि मानवानां स उत्तमः सत्पुरुषः स धन्यः ।
यस्यार्थिनो वा शरणागता वा नाशाविभङ्गाद्विमुखाः प्रयान्ति ॥ १९१॥
तदेवं ते स्वेच्छाहारविहारं कुर्वाणाः संतुष्टाः सुखं निवसन्ति।
अथ कदाचिच्चित्राङ्गनामा मृगः केनापि त्रासितस्तत्रागत्य मिलितः । ततः
तत्पश्चादायान्तं भयहेतुमालोक्य मन्थरो जलं प्रविष्टः । मूषिकश्च विवरं गतः ।
काकोऽप्युड्डीय वृक्षाग्रमारूढः । ततो लघुपतनकेन सुदूरं निरूप्य भयहेतुर्न कोऽप्यायातीत्यालोचितम् ।
पश्चात्तद्वचनादागत्य पुनः सर्वे मिलित्वा तत्रैवोपविष्टाः ।
मन्थरेणोक्तं -- भद्रम् । मृग स्वागतम् । स्वेच्छयोदकाद्याहारोऽनुभूयताम् । अत्रावस्थानेन
वनमिदं सनाथीक्रियताम् । चित्राङ्गो ब्रूते -- लुब्धकत्रासितोऽहं भवतां शरणमागतः । 
भवद्भिः सह सख्यमिच्छामि । हिरण्यकोऽवदत् -- मित्र तत्तावदस्माभिः
सहायत्नेन निष्पन्नमेव भवतः । यतः ।
औरसं कृतसंबन्धं तथा वंशक्रमागतम् ।
रक्षितं व्यसनेभ्यश्च मित्रं ज्ञेयं चतुर्विधम् ॥ १९२॥
तद् अत्र भवता स्वगृहनिर्विशेषं स्थीयताम् । तच्छ्रुत्वा मृगः सानन्दो भूत्वा
स्वेच्छाहारं कृत्वा पानीयं पीत्वा जलासन्नतरुच्छायायामुपविष्टः । 
अथ मन्थरेणोक्तम् -- सखे मृग एतस्मिन्निर्जने वने केन त्रासितोऽसि । कदाचित्किं व्याधाः
संचरन्ति । मृगेणोक्तम् ।
०२८
अस्ति कलिङ्गविषये रुक्माङ्गदो नाम नृपतिः । स च दिग्विजयव्यापारक्रमेणागत्य
चन्द्रभागानदीतीरे समावेशितकटको वर्तते । प्रातश्च तेनात्रागत्य कर्पूरसरःसमीपे
भवितव्यमिति व्याधानां मुखात्किंवदन्ती श्रूयते । 
तदत्रापि प्रातरवस्थानं भयहेतुकमित्यालोच्य यथावसरकार्यमारभ्यताम् । तच्छ्रुत्वा कूर्मः सभयमाह --
जलाशयान्तरं गच्छामि । काकमृगावप्युक्तवन्तौ -- एवमस्तु । 
ततो हिरण्यको विहस्याह -- जलाशयान्तरे प्राप्ते मन्थरस्य कुशलम् । स्थले गच्छतः कः
प्रतीकारः । यतः ।
अम्भांसि जलजन्तूनां दुर्गं दुर्गनिवासिनाम् ।
स्वभूमिः श्वापदादीनां राज्ञां मन्त्री परं बलम् ॥ १९३॥
सखे लघुपतनक अनेनोपदेशेन तथा भवितव्यम् ।
स्वयं वीक्ष्य यथा बध्वाः पीडितं कुचकुड्मलम् ।
वणिक्पुत्रोऽभवद्दुःखी त्वं तथैव भविष्यसि ॥ १९४ ॥
त ऊचुः -- कथमेतत् । हिरण्यकः कथयति --
॥ कथा ७ ॥
अस्ति कान्यकुब्जविषये वीरसेनो नाम राजा ळ्ह् तेन वीरपुरनाम्नि नगरे तुङ्गबलो
नाम राजपुत्रो भोगपतिः कृतः । स च महाधनस्तरुण एकदा स्वनगरे भ्राम्यन्नतिप्रौढयौवनां
लावण्यवतीं नाम वणिक्पुत्रवधूमालोकयामास ळ्ह् ततः स्वहर्म्यं गत्वा
स्मराकुलमतिस्तस्याः कृते दूतीं प्रेषितवान् । यतः ।
सन्मार्गे तवदास्ते प्रभवति पुरुषस्तावदेवेन्द्रियाणां
लज्जां तवद्विधत्ते विनयमपि समालम्बते तावदेव ।
भ्रूचापाकृष्टमुक्ताः श्रवणपथगता नीलपक्ष्माण एते
यावल्लीलावतीनां न हृदि धृतिमुषो दृष्टिबाणाः पतन्ति ॥ १९५ ॥
सापि लावण्यवती तदवलोकनक्षणात्प्रभृति स्मरशरप्रहारजर्जरितहृदया
तद् एकचित्ताभवत् । तथा ह्युक्तम् --
असत्यं साहसं माया मात्सर्यं चातिलुब्धता ।
निर्गुणत्वमशौचत्वं स्त्रीणां दोषाः स्वभावजाः ॥ १९६ ॥
०२९
अथ दूतीवचनं श्रुत्वा लावण्यवत्युवाच -- अहं पतिव्रता कथंएतस्मिन्नधर्मे
पतिलङ्घने प्रवर्ते । यतः ।
सा भार्या या ग्र्हे दक्षा सा भार्या या प्रजावती ।
सा भर्या या पतिप्राणा सा भार्या या पतिव्रता ॥ १९७ ॥
न सा भार्येति वक्तव्या यस्यां भर्ता न तुष्यति ।
तुष्टे भर्तरि नारीणां संतुष्टाः सर्व्देवताः ॥ १९८ ॥
ततो यद्यदादिशति मे प्राणैश्वरस्तदेवाहमविचारितं करोमि । दूत्योक्तम् -- सत्यमेतत् ।
लावण्यवत्युवाच -- ध्रुवं सत्यमेतत् । ततो दूतिकया गत्वा तत्तत्सर्वं तुङ्गबलस्याग्रे
निवेदितं । तच्छ्रुत्वा तुङ्गबलोऽब्रवीत् -- स्वामिनानीय समर्पयितव्येति कथमेतच्छक्यं ।
कुट्टन्याह -- उपायः क्रियताम् । तथा चोक्तम् --
उपायेन हि यच्छक्यं न तच्छक्यं पराक्रमैः ।
शृगालेन हतो हस्ती गच्छता पङ्कवर्त्मना ॥ १९९ ॥
राजपुत्रः पृच्छति -- कथमेतत् । सा कथयति --
कथा ८
अस्ति ब्रह्मारण्ये कर्पूरतिलको नाम हस्ती । तमवलोक्य सर्वे
शृगालाश्चिन्तयन्ति स्म । यद्ययं केनाप्युपायेन म्रियते
तदास्माकमेतद्देहेन मासचतुष्टयस्य स्वेच्छया भोजनं भविष्यति ।
तत्रैकेन वृद्धशृगालेन प्रतिज्ञातम् -- मया बुद्धिप्रभावादस्य मरणं साधयितव्यम् ।
अनन्तरं स वञ्चकः कर्पूरतिलकसमीपं गत्वा
साष्टांगपातं प्रणम्योवाच -- देव दृष्टिप्रसादं कुरु ।
हस्ती ब्रूते -- कस्त्वम् । कुतः समायातः ।
सोऽवदत् --
जम्बुकोऽहं । सर्वैर्वनवासिभिः पशुभिर्मिलित्वा भवत्सकाशं प्रस्थापितः । 
यद् विना राज्ञावस्थातुं न युक्तम् तदत्राटवीराज्येऽभिषेक्तुं
भवान् सर्वस्वामिगुणोपेतो निरूपितः । यतः ।
यः कुलाभिजनाचारैरतिशुद्धः प्रतापवान् ।
धार्मिको नीतिकुशलः स स्वामी युज्यते भुवि ॥ २००॥
अपरं च । राजानं प्रथमं विन्देत्ततो भार्यां ततो धनम् ।
राजन्यसति लोकेऽस्मिन्कुतो भार्या कुतो धनम् ॥ २०१॥
अन्यच्च । पर्जन्य इव भूतानामाधारः पृथिवीपतिः ।
विकलेऽपि हि पर्जन्ये जीव्यते न तु भूपतौ ॥ २०२॥
किं च । नियतविषयवर्ती प्रायशो दण्डयोगाज्
जगति परवशेऽस्मिन्दुर्लभः साधुवृत्तः ।
०३०
कृशमपि विकलं वा व्याधितं वाऽधनं वा
पतिमपि कुलनारी दण्डभीत्याभ्युपैति ॥ २०३॥
तद्यथा लग्नवेला न विचलति तथा कृत्वा
सत्वरमागम्यतां देवेन । इत्युक्त्वोत्थाय चलितः । 
ततोऽसौ राज्यलाभाकृष्टः कर्पूरतिलकः शृगालवर्त्मना धावन्
महापङ्के निमग्नः । ततस्तेन हस्तिनोक्तम् -- सखे शृगाल किमधुना
विधेयम् । पङ्के निपतितोऽहं म्रिये । परावृत्य पश्य ।
शृगालेन विहस्योक्तम् -- देव मम पुच्छकावलम्बनं कृत्वोत्तिष्ठ ।
यन्मद्विधस्य वचसि त्वया प्रत्ययः
कृतस्ततद् अनुभूयतामशरणं दुःखम् । तथा चोक्तम् --
यदि सत्सङ्गनिरतो भविष्यसि  भविष्यसि ।
तथाऽसज्जनगोष्ठीषु पतिष्यसि पतिष्यसि ॥ २०४॥
ततो महापङ्के निमग्नो हस्ती शृगालैर्भक्षितः ।
अतोऽहं ब्रवीमि -- उपायेन हि यच्छक्यम् इत्यादि ॥
ततः कुट्टन्युपदेशेन तं चारुदत्तनामानं वणिक्पुत्रं स राजपुत्रः
सेवकं चकार । ततोऽसौ तेन सर्वविश्वासकार्येषु नियोजितः ।
एकदा तेन राजपुत्रेण स्नातानुलिप्तेन कनकरत्नालंकारधारिणा प्रोक्तम् -- अद्यारभ्य
मासमेकं मया गौरीव्रतं कर्तव्यम् । तदत्र प्रतिरात्रमेकां कुलीनां युवतीमानीय समर्पय । 
सा मया यथोचितेन विधिना पूजयितव्या ळ्ह् ततः स चारुदत्तस्तथाविधां
नवयुवतीमानीय समर्पयति । पश्चात्प्रच्छन्नः सन्किमयं करोतीति निरूपयति ।
स च तुङ्गबलस्तां युवतीमस्पृशन्नेव दूराद्वस्त्रालंजारगन्धचन्दनैः संपूज्य रक्षकं दत्वा प्रस्थापयति । 
अथ वणिक्पुत्रेण तद् दृष्ट्वोपजातविश्वासेन लोभाकृष्टमनसा स्ववधूः
लावण्यवती समानीय समर्पिता । स च तुङ्गबलस्तां हृदयप्रियां लावण्यवतीं
विज्ञाय संभ्रममुत्थाय निर्भरमालिङ्ग्य निमीलिताक्षः पर्यङ्के तया सह विललास ।
तदवलोक्य वणिक्पुत्रश्चित्रलिखित इवेतिकर्तव्यतामूढः परं विषादमुपगतः ।
अतोऽहं ब्रवीमी -- स्वयं वीक्ष्य इत्यादि ॥ तथा त्वयापि भवितवम् इति ।
तद्धितवचनमवधीर्य महता भयेन विमुग्ध इव
तं जलाशयमुत्सृज्य मन्थरश्चलितः । तेऽपि हिरण्यकादयः
स्नेहादनिष्टं शङ्कमाना मन्थरमनुगच्छन्ति । 
ततः स्थले गच्छन्केनापि व्याधेन काननं
पर्यटता मन्थरः प्राप्तः । प्राप्य च तं गृहीत्वोत्थाप्य धनुषि
बद्ध्वा  भ्रम्क्लेशात्क्षुत्पिपासाकुलः
स्वगृहाभिमुखश्चलितः । अथ  मृगवायसमूषिकाः परं
विषादं गच्छन्तस्तमनुजग्मुः । ततो हिरण्यको विलपति --
एकस्य दुःखस्य न यावनन्तं गच्छाम्यहं पारमिवार्णवस्य ।
तावद् द्वितीयं समुपस्थितं मे छिद्रेष्वनर्था बहुलीभवन्ति ॥ २०५॥
०३१
स्वाभाविकं तु यन्मित्रं भाग्येनैवाभिजायते ।
तदकृत्रिमसौहार्दमापत्स्वपि न मुञ्चति ॥ २०६॥
न मातरि न दारेषु न सोदर्ये न चात्मजे ।
विश्वासस्तादृशः पुंसां यादृङ्मित्रे स्वभावजे ॥ २०७॥
इति मुहुर्विचिन्त्य -- अहो दुर्दैवम् । यतः ।
स्वकर्मसंतानविचेष्टितानि कालान्तरावर्तिशुभाशुभानि ।
इहैव दृष्टानि मयैव तानि जन्मान्तराणीव दशान्तराणि ॥ २०८॥
अथवेत्थमेवैतत् । कायः संनिहितापायः संपदः पदमापदाम् ।
समागमाः सापगमाः सर्वमुत्पादि भङ्गुरम् ॥ २०९॥
पुनर्विमृश्याह -- शोकारातिभयत्राणं प्रीतिविश्रम्भभाजनम् ।
केन रत्नमिदं सृष्टं मित्रमित्यक्षरद्वयम् ॥ २१०॥
किं च । मित्रं प्रीतिरसायनं नयनयोरानन्दनं चेतसः
पात्रं यत्सुखदुःखयोः सह भवेन्मित्रेण तद्दुर्लभम् ।
ये चान्ये सुहृदः समृद्धिसमये द्रव्याभिलाषाकुलास्
ते सर्वत्र मिलन्ति तत्त्वनिकषग्रावा तु तेषां विपत् ॥ २११॥
इति बहु विलप्य हिरण्यकश्चित्राङ्गलघुपतनकावाह -- यावद् अयं
व्याधो वनान्न निःसरति तावन्मन्थरं मोचयितुं यत्नः क्रियताम् ।
तावूचतुः -- सत्वरं कार्यमुच्यतां ।
हिरण्यको ब्रूते -- चित्राङ्गो जलसमीपं गत्वा मृतमिवात्मानं
दर्शयतु । काकश्च तस्योपरि स्थित्वा चञ्च्वा किमपि विलिखतु । 
नूनमनेन लुब्धकेन तत्र
कच्छपं परित्यज्य मृगमांसार्थिना सत्वरं गन्तव्यम् । ततोऽहं मन्थरस्य
बन्धनं छेत्स्यामि ।
०३२
संनिहिते लुब्धके भवद्भ्यां पलायितव्यम् । चित्राङ्गलघुपतनकाभ्यां शीघ्रं गत्वा तथानुष्ठिते
सति स व्याधः श्रान्तः पानीयं पीत्वा तरोरधस्तादुपविष्टः
तथाविधं मृगमपश्यत् । 
ततः कर्तरिकामादाय प्रहृष्टमना मृगान्तिकं चलितः । तत्रान्तरे
हिरण्यकेनागत्य मन्थरस्य बन्धनं
छिन्नम् । स कूर्मः सत्वरं जलाशयं प्रविवेश ।
स मृग आसन्नं तं व्याधं विलोक्योत्थाय पलायितः ।
प्रत्यावृत्य लुब्धको यावत्तरुतलमायाति तावत् कूर्ममपश्यन्न
अचिन्तयत् -- उचितमेवैतन्ममासमीक्ष्यकारिणः । यतः ।
यो ध्रुवाणि परित्यज्य अध्रुवाणि निषेवते ।
ध्रुवाणि तस्य नश्यन्ति अध्रुवं नष्टमेव हि ॥ २१२॥
ततोऽसौ स्वकर्मवशान्निराशः कटकं प्रविष्टः ।
मन्थरादयश्च सर्वे मुक्तापदः स्वस्थानं गत्वा यथासुखमास्थिताः ॥
अथ राजपुत्रैः सानन्दमुक्तम् --
सर्वे श्रुतवन्तः सुखिनो वयम् । सिद्धं नः समीहितम् ।
विष्णुशर्मोवाच --
एतावता भवतामभिलषितं संपन्नम् । अपरमपीदमस्तु
मित्रं प्राप्नुत सज्जना जनपदैर्लक्ष्मीः समालम्बतां
भूपालाः परिपालयन्तु वसुधां शश्वत्स्वधर्मे स्थिताः ।
आस्तां मानसतुष्टये सुकृतिनां नीतिर्नवोढेव वः
कल्याणं कुरुतां जनस्य भगवांश्चन्द्रार्धचूडामणिः ॥ २१३॥
॥ सुहृद्भेदः ॥
अथ राजपुत्रा ऊचुः -- आर्य मित्रलाभः
श्रुतस्तावदस्माभिः । इदानीं सुहृद्भेदं श्रोतुमिच्छामः ।
विष्णुशर्मोवाच --
सुहृद्भेदं तावच्छृणुत यस्यायमाद्यः श्लोकः --
वर्धमानो महास्नेहो मृगेन्द्रवृषयोर्वने ।
पिशुनेनातिलुब्धेन जम्बुकेन विनाशितः ॥ १॥
राजपुत्रैरुक्तम् -- कथमेतत् ।
विष्णुशर्मा कथयति --
अस्ति दक्षिणापथे सुवर्णवती नाम नगरी । तत्र वर्धमानो नाम वणिग्निवसति ।
तस्य प्रचुरेऽपि वित्तेऽपरान्बन्धून् अतिसमृद्धानवलोक्य
पुनरर्थवृद्धिः करणीयेति मतिर्बभूव । यतः ।
अधोऽधः पश्यतः कस्य महिमा नोपचीयते ।
उपर्युपरि पश्यन्तः सर्व एव दरिद्रति ॥ २॥
०३३
अपरं च । ब्रह्महापि नरः पूज्यो यस्यास्ति विपुलं धनम् ।
शशिनस्तुल्यवंशोऽपि निर्धनः परिभूयते ॥ ३॥
अन्यच्च । अव्यवसायिनमलसं दैवपरं साहसाच्च परिहीणम् ।
प्रमदेव हि वृद्धपतिं नेच्छत्युपगूहितुं लक्ष्मीः ॥ ४॥
किं च । आलस्यं स्त्रीसेवा सरोगता जन्मभूमिवात्सल्यम् ।
संतोषो भीरुत्वं षड् व्याघाता महत्त्वस्य ॥ ५॥
यतः । सम्पदा सुस्थिरंमन्यो भवति स्वल्पयापि यः ।
कृतकृत्यो विधिर्मन्ये न वर्धयति तस्य ताम् ॥ ६॥
अपरं च । निरुत्साहं निरानन्दं निर्वीर्यमरिनन्दनम् ।
मा स्म सीमन्तिनी काचिज्जनयेत्पुत्रमीदृशम् ॥ ७॥
तथा चोक्तम् । अलब्धं चैव लिप्सेत लब्धं रक्षेत् अवेक्षया ।
रक्षितं वर्धयेत्सम्यग्वृद्धं तीर्थेषु निक्षिपेत् ॥ ८॥
यतोऽलब्धमनिच्छतोऽनुद्योगादर्थाप्राप्तिरेव ।
लब्धस्याप्यरक्षितस्य निधेरपि स्वयं विनाशः । अपि च ।
अवर्धमानश्चार्थः काले स्वल्पव्ययोऽप्यञ्जनवत्क्षयमेति ।
अनुपभुज्यमानश्च निष्प्रयोजन एव सः । तथा चोक्तम् --
धनेन किं यो न ददाति नाश्नुते
बलेन किं यश्च रिपून्न बाधते ।
श्रुतेन किं यो न च धर्ममाचरेत्
किमात्मना यो न जितेन्द्रियो भवेत् ॥ ९॥
०३४
अन्यच्च । अञ्जनस्य क्षयं दृष्ट्वा वल्मीकस्य च संचयम् ।
अवन्ध्यं दिवसं कुर्याद्दानाध्ययनकर्मसु ॥ १० ॥
यतः । जलबिन्दुनिपातेन क्रमशः पूर्यते घटः ।
स हेतुः सर्वविद्यानां धर्मस्य च धनस्य च ॥ ११॥
दानोपभोगरहिता दिवसा यस्य यान्ति वै ।
स कर्मकारभस्त्रेव श्वसन्न् अपि न जीवति ॥ १२ ॥
इति संचिन्त्य नन्दकसंजीवकनामानौ वृषभौ धुरि नियोज्य
शकटं नानाविधद्रव्यपूर्णं कृत्वा वाणिज्येन गतः काश्मीरं प्रति ।
कोऽतिभारः समर्थानां किं दूरं व्यवसायिनाम् ।
को विदेशः सविद्यानां कः परः प्रियवादिनाम् ॥ १३॥
अथ गच्छतस्तस्य सुदुर्गनाम्नि महारण्ये
संजीवको भग्नजानुर्निपतितः । तमालोक्य वर्धमानोऽचिन्तयत् --
करोतु नाम नीतिज्ञो व्यवसायमितस्ततः ।
फलं पुनस्तदेवास्य यद् विधेर्मनसि स्थितम् ॥ १४॥
किं तु । विस्मयः सर्वथा हेयः प्रत्यूहः सर्वकर्मणाम् ।
तस्माद्विस्मयमुत्सृज्य साध्ये सिद्धिर्विधीयताम् ॥ १५॥
इति संचिन्त्य संजीवकं तत्र परित्यज्य
वर्धमानः पुनः स्वयं धर्मपुरं नाम नगरं गत्वा महाकायमन्यं
वृषभमेकं समानीय धुरि नियोज्य चलितः । ततः संजीवकोऽपि
कथं कथमपि खुरत्रये भरं कृत्वोत्थितः । यतः ।
निमग्नस्य पयोराशौ पर्वतात्पतितस्य च ।
तक्षकेणापि दष्टस्य आयुर्मर्माणि रक्षति ॥ १६॥
नाकाले म्रियते जन्तुर्विद्धः शरशतैरपि ।
कुशाग्रेणापि संस्पृष्टः प्राप्तकालो न जीवति ॥ १७॥
अरक्षितं तिष्ठति दैवरक्षितं
सुरक्षितं दैवहतं विनश्यति ।
जीवत्यनाथोऽपि वने विसर्जितः
कृतप्रयत्नोऽपि गृहे न जीवति ॥ १८॥
ततो दिनेषु
गच्छत्सु संजीवकः स्वेच्छाहारविहारं कृत्वारण्यं भ्राम्यन्
हृष्टपुष्टाङ्गो बलवन्ननाद । तस्मिन्वने पिङ्गलकनामा सिंहः
स्वभुजोपार्जितराज्यसुखमनुभवन्निवसति । तथा चोक्तम् --
नाभिषेको न संस्कारः सिंहस्य क्रियते मृगैः ।
विक्रमार्जितराज्यस्य स्वयमेव मृगेन्द्रता ॥ १९॥
०३५
स चैकदा पिपासाकुलितः पानीयं पातुं यमुनाकच्छमगच्छत् ।
तेन च तत्र सिंहेनाननुभूतपूर्वकमकालघनगर्जितमिव
संजीवकनर्दितमश्रावि । तच्छ्रुत्वा पानीयमपीत्वा सचकितः
परिवृत्य स्वस्थानमागत्य किमिदमित्यालोचयंस्तूष्णीं स्थितः ।
स च तथाविधः करटकदमनकाभ्यामस्य मन्त्रिपुत्राभ्यां शृगालाभ्यां
दृष्टः । तं तथाविधं दृष्ट्वा दमनकः करटकमाह -- 
सखे करटक किमित्ययमुदकार्थी स्वामी पानीयमपीत्वा सचकितो मन्दं
मन्दमवतिष्ठते ।
करटको ब्रूते -- 
मित्र दमनक अस्मन्मतेनास्य सेवैव न क्रियते । यदि तथा भवति
तर्हि किमनेन स्वामिचेष्टानिरूपणेनास्माकम् । यतोऽनेन राज्ञा
विनापराधेन चिरमवधीरिताभ्यामावाभ्यां महद्दुःखमनुभूतम् ।
सेवया धनमिच्छद्भिः सेवकैः पश्य यत्कृतम् ।
स्वातन्त्र्यं यच्छरीरस्य मूढैस्तदपि हारितम् ॥ २०॥
अपरं च । शीतवातातपक्लेशान्सहन्ते यान्पराश्रिताः ।
तदंशेनापि मेधावी तपस्तप्त्वा सुखी भवेत् ॥ २१॥
अन्यच्च । एतावज्जन्मसाफल्यं यदनायत्तवृत्तिता
ये पराधीनतां यातास्ते वै जीवन्ति के मृताः ॥ २२॥
अपरं च । एहि गच्छ पतोत्तिष्ठ वद मौनं समाचर ।
एवमाशाग्रहग्रस्तैः क्रीडन्ति धनिनोऽर्थिभिः ॥ २३
अबुधैरर्थलाभाय पण्यस्त्रीभिरिव स्वयम् ।
आत्मा संस्कृत्य संस्कृत्य परोपकरणीकृतः ॥ २४॥
किं च । या प्रकृत्यैव चपला निपतत्यशुचावपि ।
स्वामिनो बहु मन्यन्ते दृष्टिं तामपि सेवकाः ॥ २५॥
अपरं च । मौनान् मूर्खः प्रवचनपटुर्वातुलो जल्पको वा
क्षान्त्या भीरुर्यदि न सहते प्रायशो नाभिजातः ।
०३६
धृष्टः पार्श्वे वसति नियतं दूरतश्चाप्रगल्भः
सेवाधर्मः परमगहनो योगिनामप्यगम्यः ॥ २६॥
विशेषतश्च । प्रणमत्युन्नतिहेतोर्जीवितहेतोर्विमुञ्चति प्राणान् ।
दुःखीयति सुखहेतोः को मूढः सेवकादन्यः ॥ २७॥
दमनको ब्रूते -- मित्र सर्वथा मनसापि नैतत्कर्तव्यम् । यतः ।
कथं नाम न सेव्यन्ते यत्नतः परमेश्वराः ।
अचिरेणैव ये तुष्टाः पूरयन्ति मनोरथान् ॥ २८॥
अन्यच्च पश्य । कुतः सेवाविहीनानां चामरोद्धूतसंपदः ।
उद्दण्डधवलच्छत्रं वाजिवारणवाहिनी ॥ २९॥
करटको ब्रूते -- तथापि किमनेनास्माकं व्यापारेण ।
यतोऽव्यापारेषु व्यापारः सर्वथा परिहरणीयः । पश्य ।
अव्यापारेषु व्यापारं यो नरः कर्तुमिच्छति ।
स भूमौ निहतः शेते कीलोत्पाटीव वानरः ॥ ३० ॥
दमनकः पृच्छति -- कथमेतत् ।
करकटः कथयति ।
॥ कथा १ ॥
अस्ति मगधदेशे धर्मारण्यसंनिहितवसुधायां
शुभदत्तनाम्ना कायस्थेन विहारः कर्तुमारब्धः । 
तत्र करपत्रदार्यमाणैकस्तम्भस्य कियद्दूरस्फाटितस्य
काष्ठखण्डद्वयमध्ये कीलकं निधाय सूत्रधारेण धृतम् । 
तत्र बलवान्वानरयूथः क्रीडन्नागतः । एको वानरः कालप्रेरित
इव तं कीलकं हस्ताभ्यां धृत्वोपविष्टः ।
तत्र तस्य मुष्कद्वयं लम्बमानं काष्ठखण्डद्वयाभ्यन्तरे प्रविष्टम् ।
अनन्तरं स च सहजचपलतया महता प्रयत्नेन
तं कीलकमाकृष्टवान् । आकृष्टे च कीलके चूर्णिताण्डद्वयः पञ्चत्वं गतः । 
अतोऽहं ब्रवीमि -- अव्यापारेषु व्यापारमित्यादि ।
दमनको ब्रूते --
तथापि स्वामिचेष्टानिरूपणं सेवकेनावश्यं करणीयम् ।
करटको ब्रूते --
सर्वस्मिन्नधिकारे य एव नियुक्तः प्रधानमन्त्री स करोतु ।
यतोऽनुजीविना पराधिकारचर्चा सर्वथा न कर्तव्या । पश्य ।
पराधिकारचर्चा यः कुर्यात् स्वामिहितेच्छया ।
स विषीदति चीत्काराद्गर्दभस्ताडितो यथा ॥ ३१॥
दमनकः पृच्छति -- कथमेतत् ।
करटको ब्रूते --
०३७
॥ कथा २ ॥
अस्ति वाराणस्यां कर्पूरपटको नाम रजकः ।
स चैकदाभिनववयस्कया वध्वा सह चिरं केलिं कृत्वा निर्भरमालिङ्ग्य प्रसुप्तः ।
तदनन्तरं तद्गृहद्रव्याणि हर्तुं चौरः प्रविष्टः । तस्य
प्राङ्गणे गर्दभो बद्धस्तिष्ठति । कुक्कुरश्चोपविष्टोऽस्ति ।
अथ गर्दभः श्वानमाह -- सखे । भवतस्तावदयं व्यापारः ।
तत्किमिति त्वमुच्चैः शब्दं कृत्वा स्वामिनं न जागरयसि ।
कुक्कुरो ब्रूते --
भद्र मम नियोगस्य चर्चा त्वया न कर्तव्या । त्वमेव किं न
जानासि यथा तस्याहर्निशं गृहरक्षां करोमि । यतोऽयं चिरान्
निर्वृतो ममोपयोगं न जानाति । तेनाधुनापि ममाहारदाने मन्दादरः ।
यतो विना विधुरदर्शनं स्वामिन उपजीविषु मन्दादरा भवन्ति ।
गर्दभो ब्रूते -- शृणु रे बर्बर ।
याचते कार्यकाले यः स किंभृत्यः स किंसुहृत् ।
कुक्कुरो ब्रूते -- शृणु तावत् ।
भृत्यान् सम्भाषयेद्यस्तु कार्यकाले स किंप्रभुः ॥ ३२॥
यतः । आश्रितानां भृतौ स्वामिसेवायां धर्मसेवने ।
पुत्रस्योत्पादने चैव न सन्ति प्रतिहस्तकाः ॥ ३३॥
ततो गर्दभः सकोपमाह -- अरे दुष्टमते
पापीयांस्त्वं यद्विपत्तौ स्वामिकार्योपेक्षां करोषि । भवतु
तावत् । यथा स्वामी जागरिष्यति तन्मया कर्तव्यम् । यतः ।
पृष्ठतः सेवयेदर्कं जठरेण हुताशनम् ।
स्वामिनं सर्वभावेन परलोकममायया ॥ ३४॥
इत्युक्त्वातीवोच्चैश्चीत्कारशब्दं कृतवान् । ततः स
रजकस्तेन चीत्कारेण प्रबुद्धो निद्राभङ्गकोपादुत्थाय
गर्दभं लगुडेन ताडयामास ।
अतोऽहं ब्रवीमि -- पराधिकारचर्चामित्यादि । पश्य ।
पशूनामन्वेषणमेवास्मन्नियोगः । स्वनियोगचर्चा क्रियताम् ।
किंत्वद्य तया चर्चया
न प्रयोजनम् । यत आवयोर्भक्षितशेषाहारः प्रचुरोऽस्ति ।
दमनकः सरोषमाह -- कथमाहारार्थी
भवान्केवलं राजानं सेवते । एतदयुक्तं तव । यतः ।
सुहृदामुपकारकारणाद् द्विषतामप्यपकारकारणात् ।
नृपसंश्रय इष्यते बुधैर्जठरं को न बिभर्ति केवलम् ॥ ३५॥
जीविते यस्य जीवन्ति विप्रा मित्राणि बान्धवाः ।
सफलं जीवितं तस्य आत्मार्थे को न जीवति ॥ ३६॥
अपि च । यस्मिन् जीवति जीवन्ति बहवः स तु जीवतु ।
काकोऽपि किं न कुरुते चञ्च्वा स्वोदरपूरणम् ॥ ३७॥
०३८
पश्य । पञ्चभिर्याति दासत्वं पुराणैः कोऽपि मानवः ।
कोऽपि लक्षैः कृती कोऽपि लक्षैरपि न लभ्यते ॥ ३८॥
अन्यच्च । मनुष्यजातौ तुल्यायां भृत्यत्वमतिगर्हितम् ।
प्रथमो यो न तन्नापि स किं जीवत्सु गण्यते ॥ ३९॥
तथा चोक्तं । वाजिवारणलोहानां काष्ठपाषाणवाससाम् ।
नारीपुरुषतोयानामन्तरं महदन्तरम् ॥ ४०॥
तथा हि । स्वल्पस्नायुवसावशेषमलिनं निर्मांसमप्यस्थिकं
श्वा लब्ध्वा परितोषमेति न तु तत्तस्य क्षुधाशान्तये ।
सिंहो जम्बुकमङ्कमागतमपि त्यक्त्वा निहन्ति द्विपं
सर्वः कृच्छ्रगतोऽपि वाञ्छति जनः सत्त्वानुरूपं फलम् ॥ ४१॥
अपरं च । सेव्यसेवकयोरन्तरं पश्य ।
लाङ्गूलचालनमधश्चरणावपातं
भूमौ निपत्य वदनोदरदर्शनं च ।
श्वा पिण्डदस्य कुरुते गजपुङ्गवस्तु
धीरं विलोकयति चाटुशतैश्च भुङ्क्ते ॥ ४२॥
किं च । यज्जीव्यते क्षणमपि प्रथितं मनुष्यैर्
विज्ञानविक्रमयशोभिरभज्यमानम् ।
तन्नाम जीवितमिह प्रवदन्ति तज्ज्ञाः
काकोऽपि जीवति चिराय बलिं च भुङ्क्ते ॥ ४३॥
०३९
परं च । यो नात्मजे न च गुरौ न च भृत्यवर्गे
दीने दयां न कुरुते न च बन्धुवर्गे ।
किं तस्य जीवितफलेन मनुष्यलोके
काकोऽपि जीवति चिराय बलिं च भुङ्क्ते ॥ ४४॥
अपरमपि । अहितहितविचारशून्यबुद्धेः
श्रुतिसमयैर्बहुभिस्तिरस्कृतस्य ।
उदरभरणमात्रकेवलेच्छोः
पुरुषपशोश्च पशोश्च को विशेषः ॥ ४५॥
करटको ब्रूते --
आवां तावदप्रधानौ । तदाप्यावयोः किमनया विचारणया ।
दमनको ब्रूते --
कियता कालेनामात्याः प्रधानतामप्रधानतां वा लभन्ते । यतः ।
न कस्यचित्कश्चिदिह स्वभावाद्
भवत्युदारोऽभिमतः खलो वा ।
लोके गुरुत्वं विपरीततां वा
स्वचेष्टितान्येव नरं नयन्ति ॥ ४६॥
किं च । आरोप्यते शिला शैले यत्नेन महता यथा ।
निपात्यते क्षणेनाधस्तथात्मा गुणदोषयोः ॥ ४७॥
यात्यधोऽधः व्रजत्युच्चैर्नरः स्वैरेव कर्मभिः ।
कूपस्य खनिता यद्वत् प्राकारस्येव कारकः ॥ ४८॥
तद्भद्र । स्वयत्नायत्तो ह्यात्मा सर्वस्य ।
करटको ब्रूते -- अथ भवान्किं ब्रवीति ।
स आह -- अयं तावत्स्वामी
पिङ्गलकः कुतोऽपि कारणात् सचकितः परिवृत्योपविष्टः ।
करटको ब्रूते -- किं तत्त्वं जानासि । दमनको ब्रूते -- किमत्राविदितमस्ति । उक्तं च ।
उदीरितोऽर्थः पशुनापि गृह्यते हयाश्च नागाश्च वहन्ति चोदिताः ।
अनुक्तमप्यूहति पण्डितो जनः परेङ्गितज्ञानफला हि बुद्धयः ॥ ४९॥
आकारैरिङ्गितैर्गत्या चेष्टया भाषणेन च ।
नेत्रवक्त्रविकारेण लक्ष्यतेऽन्तर्गतं मनः ॥ ५०॥
०४०
तदत्र भयप्रस्तावे
प्रज्ञाबलेनाहमेनं स्वामिनमात्मीयं करिष्यामि । यतः ।
प्रस्तावसदृशं वाक्यं सद्भावसदृशं प्रियम् ।
आत्मशक्तिसमं कोपं यो जानाति स पण्डितः ॥ ५१॥
करटको ब्रूते -- सखे त्वं सेवानभिज्ञः । पश्य ।
अनाहूतो विशेद्यस्तु अपृष्टो बहु भाषते ।
आत्मानं मन्यते प्रीतं भूपालस्य स दुर्मतिः ॥ ५२॥
दमनको ब्रूते -- भद्र कथमहं सेवानभिज्ञः । पश्य ।
किमप्यस्ति स्वभावेन सुन्दरं वाप्यसुन्दरम् ।
यदेव रोचते यस्मै भवेत्तत्तस्य सुन्दरम् ॥ ५३॥
यतः । यस्य यस्य हि यो भावस्तेन तेन हि तं नरम् ।
अनुप्रविश्य मेधावी क्षिप्रमात्मवशं नयेत् ॥ ५४॥
अन्यच्च । कोऽत्रेत्यहमिति ब्रूयात् सम्यग् आदेशयेति च ।
आज्ञामवितथां कुर्याद्यथाशक्ति महीपतेः ॥ ५५॥
अपरं च । अल्पेच्छुर्धृतिमान् प्राज्ञश्छायेवानुगतः सदा ।
आदिष्टो न विकल्पेत स राजवसतौ वसेत् ॥ ५६॥
करटको ब्रूते -- कदाचित्त्वामनवसरप्रवेशादवगम्यते स्वामी ।
सोब्रवीत् -- अस्त्वेवम् ।
तथाप्यनुजीविना स्वामिसांनिध्यमवश्यं करणीयम् । यतः ।
दोषभीतेरनारम्भस्तत्कापुरुषलक्षणम् ।
कैरजीर्णभयाद्भ्रातर्भोजनं परिहीयते ॥ ५७॥
पश्य । आसन्नमेव नृपतिर्भजते मनुष्यं
विद्याविहीनमकुलीनमसंस्तुतं वा ।
प्रायेण भूमिपतयः प्रमदा लताश्च
यः पार्श्वतो वसति तं परिवेष्टयन्ति ॥ ५८॥
करटको ब्रूते -- अथ तत्र गत्वा किं वक्ष्यति भवान् ।
स आह -- शृणु । किमनुरक्तो विरक्तो वा मयि स्वामीति ज्ञास्यामि तावत् ।
करटको ब्रूते -- किं तज्ज्ञानलक्षणम् ।
दमनको ब्रूते -- शृणु ।
०४१
दूराद् अवेक्षणं हासः संप्रश्नेष्वादरो भृशम् ।
परोक्षेऽपि गुणश्लाघा स्मरणं प्रियवस्तुषु ॥ ५९॥
असेवके चानुरक्तिर्दानं सप्रियभाषणम् ।
सुरक्तेश्वरचिह्नानि दोषेऽपि गुणसंग्रहः ॥ ६०॥
अन्यच्च । कालयापनमाशानां वर्धनं फलखण्डनम् ।
विरक्तेश्वरचिह्नानि जानीयान् मतिमान् नरः ॥ ६१॥
एतज्ज्ञात्वा यथायं ममायत्तो भविष्यति तथा वक्ष्यामि । यतः ।
अपायसं दर्शनजां विपत्तिमुपायसंदर्शनजां च सिद्धिम् ।
मेधाविनो नीतिविधिप्रयुक्तां पुरः स्फुरन्तीमिव दर्शयन्ति ॥ ६२॥
करटको ब्रूते -- तथाप्यप्राप्ते प्रस्तावे न वक्तुमर्हसि । यतः ।
अप्राप्तकालवचनं बृहस्पतिरपि ब्रुवन् ।
प्राप्नुयाद् बुद्ध्यवज्ञानमपमानं च शाश्वतम् ॥ ६३॥
दमनको ब्रूते -- मित्र
मा भैषीः । नाहमप्राप्तावसरं वचनं वदिष्यामि । यतः ।
आपद्युन्मार्गगमने कार्यकालात्ययेषु च ।
अपृष्टेनापि वक्तव्यं भृत्येन हितमिच्छता ॥ ६४ ॥
यदि च प्राप्तावसरोपि मन्त्रो मया
न वक्तव्यस्तदा मन्त्रित्वमेव ममानुपपन्नम् । यतः ।
कल्पयति येन वृत्तिं येन च लोके प्रशस्यते सद्भिः ।
स गुणस्तेन गुणिना रक्ष्यः संवर्धनीयश्च ॥ ६५॥
तद् भद्र अनुजानीहि माम् । गच्छामि ।
करटको ब्रूते --
शुभमस्तु । शिवास्ते पन्थानः । यथाभिलषितमनुष्ठीयताम् इति ।
ततो दमनको विस्मित इव पिङ्गलकसमीपं गतः । अथ दूरादेव
सादरं राज्ञा प्रवेशितः साष्टाङ्गपातं प्रणिपातं प्रणिपत्योपविष्टः ।
राजाह -- चिराद्दृष्टोऽसि ।
दमनको ब्रूते -- यद्यपि मया सेवकेन श्रीमद्देवपादानां न किंचित्
प्रयोजनमस्ति तथापि प्राप्तकालमनुजीविना सांनिध्यमवश्यं
कर्तव्यमित्यागतोऽस्मि । किं च ।
०४२
दन्तस्य निर्घर्षणकेन राजन्कर्णस्य कण्डूयनकेन वापि ।
तृणेन कार्यं भवतीश्वराणां किमङ्गवाक्पाणिमता नरेण ॥ ६६॥
यद्यपि चिरेणावधीरितस्य दैवपादैर्मे
बुद्धिनाशः शङ्क्यते तद् अपि न शङ्कनीयम् । यतः ।
मणिर्लुठति पादेषु काचः शिरसि धार्यते ।
यथैवास्ते तथैवास्तां काचः काचौ मणिर्मणिः ॥ ६७॥
अन्यच्च । कदर्थितस्यापि च धैर्यवृत्तेर्बुद्धेर्विनाशो न हि शङ्कनीयः ।
अधःकृतस्यापि तनूनपातो नाधः शिखा याति कदाचिदेव ॥ ६८॥
देव तत्सर्वथा विशेषज्ञेन स्वामिना भवितव्यम् । यतः ।
निर्विशेषो यदा राजा समं सर्वेषु वर्तते ।
तदोद्यमसमर्थानामुत्साहः परिहीयते ॥ ६९॥
किं च । त्रिविधाः पुरुषा राजन्नुत्तमाधममध्यमाः ।
नियोजयेत्तथैवैतांस्त्रिविधेष्वेव कर्मसु ॥ ७०॥
यतः । स्थान एव नियोज्यन्ते भृत्याश्चाभरणानि च ।
न हि चूडामणिः पादे नूपुरं मूर्ध्नि धार्यते ॥ ७१॥
अपि च । कनकभूषणसंग्रहणोचितो यदि मणिस्त्रपुणि प्रणिधीयते ।
न स विरौति न चापि न शोभते भवति योजयितुर्वचनीयता ॥ ७२॥
अन्यच्च । मुकुटे रोपितः काचश्चरणाभरणे मणिः ।
न हि दोषो मणेरस्ति किं तु साधोरविज्ञता ॥ ७३॥
पश्य । बुद्धिमाननुरक्तोऽयमयं शूर इतो भयम् ।
इति भृत्यविचारज्ञो भृत्यैरापूर्यते नृपः ॥ ७४॥
तथा हि । अश्वः शस्त्रं शास्त्रं वीणा वाणी नरश्च नारी च ।
पुरुषविशेषं प्राप्य हि भवन्ति योग्या अयोग्याश्च ॥ ७५॥
अन्यच्च । किं भक्तेनासमर्थेन किं शक्तेनापकारिणा ।
भक्तं शक्तं च मां राजन् नावज्ञातुं त्वमर्हसि ॥ ७६॥
यतः । अवज्ञानाद्राज्ञो भवति मतिहीनः परिजनः
ततस्तत्प्राधाण्याद्भवति न समीपे बुधजनः ।
०४३
बुधैस्त्यक्ते राज्ये न हि भवति नीतिर्गुणवती
विपन्नायां नीतौ सकलमवशं सीदति जगत् ॥ ७७॥
अपरं च । जनं जनपदा नित्यमर्चयन्ति नृपार्चितम् ।
नृपेणावमतो यस्तु स सर्वैरवमन्यते ॥ ७८॥
किं च । बालादपि गृहीतव्यं युक्तमुक्तं मनीषिभिः ।
रवेरविषये किं न प्रदीपस्य प्रकाशनम् ॥ ७९॥
पिङ्गलकोऽवदत् -- भद्र दमनक किमेतत् ।
अस्मदीयप्रधानामात्यपुत्रस्त्वमियत् कालं यावत् कुतोऽपि
खलवचनान्नागतोऽसि । इदानीं यथाभिमतं ब्रूहि ।
दमनको ब्रूते -- देव पृच्छामि किंचित् ।
उच्यताम् ।
उदकार्थी स्वामी पानीयमपीत्वा किमिति विस्मित इव तिष्ठति ।
पिङ्गलकोऽवदत् -- भद्रमुक्तं त्वया । किंत्वेतद् रहस्यं वक्तुं
कश्चिद्विश्वासभूमिर्नास्ति । त्वं तु तद्विध इति कथयामि ।
शृणु । सम्प्रति वनमिदमपूर्वसत्त्वाधिष्ठितमतोऽस्माकं
त्याज्यम् । अनेन हेतुना विस्मितोऽस्मि । तथा च श्रुतस्त्वयापि
अपूर्वः शब्दो महान् । शब्दानुरूपेणास्य प्राणिनो महता बलेन भवितव्यम् ।
दमनको ब्रूते -- देव अस्ति तावदयं
महान्भयहेतुः । स शब्दोऽस्माभिरप्याकर्णितः । किं तु स किं
मन्त्री यः प्रथमं भूमित्यागं पश्चाद्युद्धं चोपदिशति ।
अस्मिन् कार्यसंदेहे भृत्यानामुपयोग एव ज्ञातव्यः । यतः ।
बन्धुस्त्रीभृत्यवर्गस्य बुद्धेः सत्त्वस्य चात्मनः ।
आपन्निकषपाषाणे नरो जानाति सारताम् ॥ ८०॥
सिंहो ब्रूते -- भद्र महती शङ्का मां बाधते ।
दमनकः पुनराह । (स्वगतम् --) अन्यथा राज्यसुखं परित्यज्य
स्थानान्तरं गन्तुं कथं मां सम्भाषसे । प्रकाशं ब्रूते --
देव यावदहं जीवामि तावद्भयं न कर्तव्यम् । किं तु
करटकादयोऽप्याश्वास्यन्तां यस्मादापत्प्रतीकारकाले दुर्लभः
पुरुषसमवायः ।
ततस्तौ दमनककरटकौ राज्ञा सर्वस्वेनापि पूजितौ भयप्रतीकारं
प्रतिज्ञाय चलितौ । करटको गच्छन्दमनकमाह -- सखे किं
शक्यप्रतीकारो भयहेतुरशक्यप्रतीकारो वेति न ज्ञात्वा
भयोपशमं
प्रतिज्ञाय कथमयं महाप्रसादो गृहीतः । यतोऽनुपकुर्वाणो
न कस्याप्युपायनं गृह्णीयाद्विशेषतो राज्ञः । पश्य ।
यस्य प्रसादे पद्मास्ते विजयश्च पराक्रमे ।
मृत्युश्च वसति क्रोधे सर्वतेजोमयो हि सः ॥ ८१॥
तथा हि । बालोऽपि नावमन्तव्यो मनुष्य इति भूमिपः ।
महती देवता ह्येषा नररूपेण तिष्ठति ॥ ८२॥
०४४
दमनको विहस्याह -- मित्र
तूष्णीमास्यताम् । ज्ञातं मया भयकारणम् । बलीवर्दनर्दितं
तत् । वृषभाश्चास्माकमपि भक्ष्याः । किं पुनः सिंहस्य ।
करटको ब्रूते --
यद्येवं तदा स्वामित्रासस्तत्रैव किं नापनीतः ।
दमनको ब्रूते -- यदि स्वामित्रासस्तत्रैव
मुच्यते तदा कथमयं महाप्रसादलाभः स्यात् । अपरं च ।
निरपेक्षो न कर्तव्यो भृत्यैः स्वामी कदाचन ।
निरपेक्षं प्रभुं कृत्वा भृत्यः स्याद्दधिकर्णवत् ॥ ८३॥
करटकः पृच्छति -- कथमेतत् ।
दमनकः कथयति --
॥ कथा ३ ॥
अस्त्युत्तरपथेऽर्बुदशिखरनाम्नि पर्वते
महाविक्रमो नाम सिंहः । अस्य पर्वतकन्दरमधिशयानस्य
केसराग्रं कश्चिन्मूषिकः प्रत्यहं छिनत्ति । ततः केसराग्रं
लूनं दृष्ट्वा कुपितो विवरान्तर्गतं मूषिकमलभमानोऽचिन्तयत् --
क्षुद्रशत्रुर्भवेद्यस्तु विक्रमान्नैव लभ्यते ।
तमाहन्तुं पुरस्कार्यः सदृशस्तस्य सैनिकः ॥ ८४॥
इत्यालोच्य तेन ग्रामं गत्वा विश्वासं कृत्वा
दधिकर्णनामा बिडालो यत्नेनानीय मांसाहारं दत्त्वा स्वकन्दरे
स्थापितः । अनन्तरं तद्भयान्मूषिकोऽपि बिलान्न निःसरति ।
तेनासौ सिंहोऽक्षतकेसरः सुखं स्वपिति । मूषिकशब्दं यदा यदा शृणोति
तदा तदा सविशेषं मांसाहारदानेन तं बिडालं संवर्धयति । अथैकदा स मूषिकः
क्षुधापीडितो बहिः संचरन्बिडालेन प्राप्तो व्यापादितश्च । अनन्तरं स सिंहो यदा
कदाचिदपि तस्य मूषिकस्य शब्दं विवरान्न शुश्राव तदोपयोगाभावाद्बिडालस्य
अप्याहारदाने मन्दादरो बभूव । ततोऽसावाहारविरहाद्दुर्बलो दधिकर्नोऽवसनो
बभूव । अतोऽहं ब्रवीमि -- निरपेक्षो न कर्तव्यः इत्यादि ।
ततो दमनककरटकौ संजीवकसमीपं गतौ । तत्र करटकस्तरुतले साटोपमुपविष्टः ।
दमनकः संजीवकसमीपं गत्वाऽब्रवीत् -- अरे वृषभ एष राज्या पिङ्गलकेनारण्यरक्षार्थं
नियुक्तः सेनापतिः करटकः समाज्ञापयति -- सत्वरमागच्छ । नो चेदस्माद्
अरण्याद्दूरमपसर । अन्यथा ते विरुद्धं फलं भविष्यति । न जाने क्रुद्धः स्वामी किं
विधास्यति ।
ततो देशव्यवहारानभिज्ञः संजीवकः सभयमुपसृत्य
साष्टाङ्गपातं करटकं प्रणतवान् । तथा चोक्तम्  --
मतिरेव बलाद् गरीयसी यदभावे करिणामियं दशा ।
इति घोषयतीव डिण्डिमः करिणो हस्तिपकाहतः क्वणन् ॥ ८५॥
अथ संजीवकः
साशङ्कमाह -- सेनापते किं मया कर्तव्यम् तदभिधीयताम् ।
करटको ब्रूते -- यद्यत्र कानने स्थित्याशास्ति तर्हि
गत्वाऽस्मद्देवपादारविन्दं प्रणम ।
०४५
संजीवको ब्रूते -- तदभयवाचं मे यच्छ । गच्छामि । तदा स्वकीयदक्षिणबाहुं ददातु
भवान् । करटको ब्रूते -- शृणु रे बलीवर्द अलमनया शङ्कया । यतः ।
प्रतिवाचमदत्त केशवः शपमानाय न चेदिभूभुजे ।
अनुहुङ्कुरुते घनध्वनिं न हि गोमायुरुतानि केसरी ॥ ८६॥
अन्यच्च ।
तृणानि नोन्मूलयति प्रभञ्जनो मृदूनि नीचैः प्रणतानि सर्वतः ।
समुच्छ्रितानेव तरून्प्रबाधते महान्महत्येव करोति विक्रमम् ॥ ८७॥
ततस्तौ संजीवकं कियद्दूरे संस्थाप्य पिङ्गलकसमीपं गतौ ।
ततो राज्ञा सादरमवलोकितौ प्रणम्योपविष्टौ ।
राजाह -- त्वया स दृष्टः ।
दमनको ब्रूते -- देव ।
दृष्टः । किंतु यद्देवेन ज्ञातं तत्तथा । महानेवासौ देवं
द्रष्टुमिच्छति । किंतु महाबलोऽसौ । ततः सज्जीभूयोपविश्य
दृश्यताम् । शब्दमात्राद् एव न भेतव्यम् । तथा चोक्तम् --
शब्दमात्रान् न भेतव्यमज्ञात्वा शब्दकारणम् ।
शब्दहेतुं परिज्ञाय कुट्टनी गौरवं गता ॥ ८८॥
राजाह -- कथमेतत् ।
दमनकः कथयति --
॥ कथा ४ ॥
अस्ति श्रीपर्वतमध्ये ब्रह्मपुराख्यं नगरम् ।
तच्छिखरप्रदेशे घण्टाकर्णो नाम राक्षसः प्रतिवसतीति
जनप्रवादः श्रूयते । एकदा घण्टामादाय पलायमानः कश्चिच्चौरो
व्याघ्रेण व्यापादितः खादितश्च । तत्पाणिपतिता घण्टा वानरैः प्राप्ता ।
ते च वानरास्तां घण्टामनुक्षणं वादयन्ति । ततो नगरजनैः स मनुष्यः
खादितो दृष्टः । प्रतिक्षणं घण्टारवश्च श्रूयते । 
अनन्तरं घण्टाकर्णः कुपितो मनुष्यान्खादति घण्टां
च वादयतीत्युक्त्वा सर्वे जना नगरात्पलायिताः । ततः करालया नाम
कुट्टन्या विमृश्यानवसरोऽयं घण्टावादः । तत्किं मर्कटा
घण्टां वादयन्तीति स्वयं विज्ञाय राजा विज्ञापितः -- देव
यदि कियद्धनोपक्षयः क्रियते तदाहमेनं घण्टाकर्णं साधयामि ।
ततो राजा तस्यै धनं दत्तम् ।
कुट्टन्या च मण्डलं कृत्वा तत्र गणेशादिपूजागौरवं दर्शयित्वा
स्वयं वानरप्रियफलान्यादाय वनं प्रविश्य फलान्याकीर्णानि ।
ततो घण्टां परित्यज्य वानराः फलासक्ता बभूवुः । कुट्टनी च
घण्टां गृहीत्वा नगरमागता सर्वजनपूज्याभवत् । अतोऽहं
ब्रवीमि -- शब्दमात्रान्न भेतव्यमित्यादि ॥ ततः संजीवक आनीय
दर्शनं कारित्ः । पश्चात्तत्रैव परमप्रीत्या निवसति ।
०४६
अथ कदाचित् तस्य सिंहस्य भ्राता स्तब्धकर्णनामा सिंहः समागतः ।
तस्यातिथ्यं कृत्वा समुपवेश्य पिङ्गलकस्तदाहाराय पशुं
हन्तुं चलितः । अत्रान्तरे
संजीवको वदति -- देव अद्य हतमृगाणां मांसानि क्व ।
राजाह दमनककरटकौ जानीतः ।
संजीवको ब्रूते -- ज्ञायतां किमस्ति नास्ति वा ।
सिंहो विमृश्याह -- नास्त्येव तत् ।
संजीवको ब्रूते -- कथमेतावन् मांसं ताभ्यां खादितम् ।
राजाह -- खादितं व्ययितमवधीरितं च । प्रत्यहमेष क्रमः ।
संजीवको ब्रूते -- कथं श्रीमद्देवपादानां अगोचरेणैव क्रियते ।
राजाह -- मदीयागोचरेणैव क्रियते ।
अथ संजीवको ब्रूते -- नैतदुचितम् । तथा चोक्तम् ।
नानिवेद्य प्रकुर्वीत भर्तुः किंचिदपि स्वयम् ।
कार्यमापत्प्रतीकारादन्यत्र जगतीपतेः ॥ ८९॥
अन्यच्च । कमण्डलूपमोऽमात्यस्तनुत्यागो बहुग्रहः ।
नृपते किंक्षणो मूर्खो दरिद्रः किंवराटकः ॥ ९०॥
स ह्यमात्यः सदा श्रेयान्काकिनीं यः प्रवर्धयेत् ।
कोषः कोषवतः प्राणाः प्राणाः प्राणा न भूपतेः ॥ ९१॥
किं चान्यैर्न कुलाचारैः सेव्यतामेति पूरुषः ।
धनहीनः स्वपत्न्यापि त्यज्यते किं पुनः परैः ॥ ९२॥
एतच्च राज्ञे प्रधानं दूषणम् ।
अतिव्ययोऽनपेक्षा च तथार्जनमधर्मतः ।
मोषणं दूरसंस्थानं कोषव्यसनमुच्यते ॥ ९३॥
यतः । क्षिप्रमायमनालोच्य व्ययमानः स्ववाञ्छया ।
परिक्षीयत एवासौ धनी वैश्रवणोपमः ॥ ९४॥
०४७
स्तब्धकर्णो ब्रूते -- शृणु भ्रातः चिराश्रितावेतौ
दमनककरटकौ संधिविग्रहकार्याधिकारिणौ च कदाचिदर्थाधिकारे न
नियोक्तव्यौ । अपरं च नियोगप्रस्तावेयात्केचिन्मया श्रुतं तत् कथ्यते ।
ब्राह्मणः क्षत्रियो बन्धुर्नाधिकारे प्रशस्यते ।
ब्राह्मणः सिद्धमप्यर्थं कृच्छ्रेणापि न यच्छति ॥ ९५॥
नियुक्तः क्षत्रियो द्रव्ये खड्गं दर्शयते ध्रुवम् ।
सर्वस्वं ग्रसते बन्धुराक्रम्य ज्ञातिभावतः ॥ ९६॥
अपराधेऽपि निःशङ्को नियोगी चिरसेवकः ।
स स्वामिनमवज्ञाय चरेच्च निरवग्रहः ॥ ९७॥
उपकर्ताधिकारस्थः स्वापराधं न मन्यते ।
उपकारं ध्वजीकृत्य सर्वमेव विलुम्पति ॥ ९८॥
सपांशुक्रीडितोऽमात्यः स्वयं राजायते यतः ।
अवज्ञा क्रियते तेन सदा परिचयाद् ध्रुवम् ॥ ९९॥
अन्तर्दुष्टः क्षमायुक्तः सर्वानर्थकरः किल ।
शकुनिः शकटारश्च दृष्टान्तावत्र भूपते ॥ १००॥
सदायत्यामसाध्यः स्यात्समृद्धः सर्व एव हि ।
सिद्धानामयमादेशः ऋद्धिश्चित्तविकारिणी ॥ १०१॥
प्राप्तार्थाग्रहणं द्रव्यपरीवर्तोऽनुरोधनम् ।
उपेक्षा बुद्धिहीनत्वं भोगोऽमात्यस्य दूषणम् ॥ १०२॥
नियोग्यर्थग्रहोपायो राज्ञां नित्यपरीक्षणम् ।
प्रतिपत्तिप्रदानं च तथा कर्मविपर्ययः ॥ १०३॥
०४८
नापीडिता वमन्त्युच्चैरन्तःसारं महीपतेः ।
दुष्टव्रणा इव प्रायो भवन्ति हि नियोगिनः ॥ १०४॥
मुहुर्नियोगिनः बाध्या वसुधारा महीपते ।
सकृत्किं पीडितं स्नानवस्त्रं मुञ्चेद्बहूदकम्॥ १०५॥
एतत्सर्वं यथावसरं ज्ञात्वा व्यवहर्तव्यम् ।
पिङ्गलको ब्रूते --
अस्ति तावद् एवम् । किंत्वेतौ सर्वथा न मम वचनकरौ ।
स्तब्धकर्णो ब्रूते -- एतत्सर्वथानुचितं सर्वथा । यतः ।
आज्ञाभङ्गकरान्राजा न क्षमेत सुतानपि ।
विशेषः को नु राज्ञश्च राज्ञश्चित्रगतस्य च ॥ १०६॥
अन्यच्च । स्तब्धस्य नश्यति यशो विषमस्य मैत्री
नष्टेन्द्रियस्य कुलमर्थपरस्य धर्मः ।
विद्याफलं व्यसनिनः कृपणस्य सौख्यं
राज्यं प्रमत्तसचिवस्य नराधिपस्य ॥ १०७॥
विशेषतश्च । तस्करेभ्यो नियुक्तेभ्यः शत्रुभ्यो नृपवल्लभात् ।
नृपतिर्निजलोभाच्च प्रजा रक्षेत्पितेव हि ॥ १०८॥
भ्रातः सर्वथास्मद्वचनं क्रियताम् । व्यवहारोऽप्यस्माभिः
कृत एव । अयं संजीवकः सस्यभक्षकोऽर्थाधिकारे नियुज्यताम् ।
एतद्वचनात्तथानुष्ठिते सति तदारभ्य पिङ्गलकसंजीवकयोः
सर्वबन्धुपरित्यागेन महता स्नेहेन कालोऽतिवर्तते ।
ततोऽनुजीविनामप्याहारदाने शैथिल्यदर्शनाद्
दमनककरटकावन्योन्यं चिन्तयतः । तदाह दमनकः
करटकम् -- मित्र किं कर्तव्यम् । आत्मकृतोऽयं दोषः ।
स्वयं कृतेऽपि दोषे परिदेवनमप्यनुचितम् । तथा चोक्तम् --
स्वर्णरेखामहं स्पृष्ट्वा बद्ध्वात्मानं च दूतिका ।
आदित्सुश्च मणिं साधुः स्वदोषाद् दुःखिता इमे ॥ १०९॥
करटको ब्रूते -- कथमेतत् ।
दमनकः कथयति ।
॥ कथा ५ ॥
अस्ति काञ्चनपुरनाम्नि नगरे वीरविक्रमो राजा । तस्य धर्माधिकारिणा
कश्चिन्नापितो वध्यभूमिं नीयमानः कंदर्पकेतुनाम्ना परिव्राजकेन
साधुद्वितीयकेन नायं हन्तव्य इत्युक्त्वा
वस्त्राञ्चले धृतः । राजपुरुषा ऊचुः -- किमिति नायं वध्यः ।
स आह -- श्रूयताम् । स्वर्णरेखामहं स्पृष्ट्वा इत्यादि पठति ।
त आहुः-- कथमेतत् ।
०४९
परिव्राजकः कथयति -- अहं सिंहलद्वीपे भूपतेर्जीमूतकेतोः पुत्रः कंदर्पकेतुर्नाम ।
एकदा केलिकाननावस्थितेन मया पोतवणिङ्सुखाच्छ्रुतं यदत्र समुद्रमध्ये चतुर्दश्यामाविर्भूतकल्पतरुतले
मणिकिरणावलीकर्बुरपर्यङ्के स्थिता सर्वालंकारभूषिता
लक्ष्मीरिव वीणां वादयन्ती कन्या काचिद् दृश्यते इति ।
ततोऽहं पोतवणिजमादाय पोतमारुह्य तत्र गतः ।
अनन्तरं तत्र गत्वा पर्यङ्केऽर्धमग्ना तथैव सावलोकिता ।
ततस्तल्लावण्यगुणाकृष्टेन मयापि तत्पश्चाज्झम्पः दत्तः ।
तदनन्तरं कनकपत्तनं प्राप्य सुवर्णप्रासादे तथैव पर्यङ्के
स्थिता विद्याधरीभिरुपास्यमाना मयालोकिता । तथाप्यहं दूरादेव
दृष्ट्वा सखीं प्रस्थाप्य सादरं संभाषितः । तसख्या
च मया पृष्टया समाख्यातम् -- एषा कंदर्पकेलिनाम्नो
विद्याधरचक्रवर्तिनः पुत्री रत्नमञ्जरी नाम । अनया च प्रतिज्ञातम् --
यः कनकपत्तनं स्वचक्षुषागत्य पश्यति  स एव
पितुरगोचरेऽपि मां परिणेष्यतीति ।
एषोऽस्या मनसः संकल्पः । तदेनां गान्धर्वविवाहेन परिणयतु भवान् ।
अथ तत्र वृत्ते गन्धर्वविवाहे
तया सह रममाणस्तत्राहं तिष्ठामि । तत एकदा रहसि तयोक्तम् --
स्वामिन् स्वेच्छया सर्वमिदमुपभोक्तव्यम् । एषा चित्रगता
स्वर्णरेखा नाम विद्याधरी न कदाचित् स्प्रष्टव्या ।
पश्चाद् उपजातकौतुकेन मया सा स्वर्णरेखा स्वहस्तेन स्पृष्टा । तथा
चित्रगतयाप्यहं चरणपद्मेन ताडित आगत्य स्वराष्ट्रे पतितः ।
अथ दुःखितोऽहं परिव्रजितः पृथिवीं परिभ्राम्यन्निमां
नगरीमनुप्राप्तः । अत्र चातिक्रान्ते दिवसे गोपगृहे सुप्तः
सन्नपश्यम् । प्रदोषसमये सुहृदापानकात् स्वगेहमागतो
गोपः स्ववधूं दूत्या सह किमपि मन्त्रयन्तीमपश्यत् । ततस् तां गोपीं
ताडयित्वा स्तम्भे बद्ध्वा सुप्तः । ततोऽर्धरात्रे एतस्य नापितस्य
वधूर्दूती पुनस्तां गोपीमुपेत्यावदत् -- तव विरहानलदग्धोऽसौ
स्मरशरजर्जरितो मुमूर्षुरिव वर्तते महानुभावः ।
तस्य तादृशीमवस्थामवलोक्य परिक्लिष्टमनास्त्वामनुवर्तितुमागता ।
तद् अहमत्रात्मानं बद्ध्वा तिष्ठामि । त्वं तत्र गत्वा तं
संतोष्य सत्वरमागमिष्यसि ।
तथानुष्ठिते सति स गोपः प्रबुद्धोऽवदत् । इदानीं
जारान्तिकं कथं न यासि । ततो यदासौ न किंचिदपि ब्रूते तदा
दर्पान्मम वचसि प्रत्युत्तरमपि न ददासि इत्युक्त्वा कोपेन
तेन कर्त्रिकामादायास्या नासिका छिन्ना । तथा कृत्वा पुनः सुप्तो गोपो
निद्रामुपगतः । अथागता गोपी दूतीमपृच्छत् -- का वार्ता । 
०५०
दूत्योक्तम् -- पश्य मम । मुखमेव वार्तां कथयति । 
अनन्तरं सा गोपी तथैवात्मानं बद्ध्वावस्थिता । इयं च
इयम् च दूती तां छिन्ननासिकां गृहीत्वा स्वगृहं प्रविश्य स्थिता ।
ततः प्रातरेवानेन नापितेन क्षुरभाण्डं याचिता सतीयं
क्षुरमेकं प्रादात् । ततोऽसमग्रभाण्डे प्राप्ते समुपजातकोपोऽयं
नापितस्तं क्षुरं दूरादेएव गृहे क्षिप्तवान् । अथ कृतार्तनादेयं विनापराधेन
मे नासिकानेन छिन्नेत्युक्त्वा धर्माधिकारिसमीपमेनमानीतवती ।
सा च गोपी तेन गोपेन पुनः
पृष्टोवाच -- अरे पाप को मां महासतीं विरूपयितुं समर्थः ।
मम व्यवहारमकल्मषमष्टौ लोकपाला एव जानन्ति । यतः ।
आदित्यचन्द्रावनिलोऽनलश्च द्यौर्भूमिरापो हृदयं यमश्च ।
अहश्च रात्रिश्च उभे च संध्ये धर्मश्च जानाति नरस्य वृत्तम् ॥ ११०॥
ततोहं यदि परमसती स्यां निजस्वामिनं त्वां विहाय नान्यं मनसापि चिन्तयामि
तदा मम मुखमक्षतं भवतु । पश्य मन्मुखम् । ततो यवदसौ गोपीं दीपं प्रज्वाल्य
तन्मुखमवलोकते तावदुन्नसं मुखमवलोक्य तच्चरणयोः पतितः -- 
धन्योऽहं यस्येद्र्शी भार्या परमसाध्वी इति । योयमास्ते साधुरेतद्वृत्तान्तमपि शृणुत । अयं स्वगृहान्निर्गतो
द्वादशवर्षमलयोपकण्ठादिमां नगरीमनुप्राप्तः । अत्र च वेश्यागृहे सुप्तः । 
तस्याः कुट्टन्या गृहद्वारि स्थापितकाष्ठघटितवेतालस्य मूर्धनि रत्नमेकमुत्कृष्टमास्ते । तद्
दृष्ट्वार्थलुब्धेनानेन साधुना रात्रावुत्थाय रत्नम् ग्रहीतुं यत्नः कृतः । तदा तेन वेतालेन
सूत्रसंचारितबाहुभ्यां पीडितः सन्नार्तनादमयं चकार । पश्चादुत्थाय कुट्टन्योक्तम् --
एव मलयोपकण्ठादागतोऽसि । तत्सर्वरत्नानि प्रयच्छास्मै । नो चेदनेन न त्यक्तव्योऽसि ।
इत्थमेवायं चेटकः । ततोऽनेन सर्वरत्नानि समर्पितानि । 
अधुना चायमपि हृतसर्वस्वोऽस्मासु मिलितः । एतत्सर्वं श्रुत्वा राजपुरुषैर्न्याये धर्माधिकारी
प्रवर्तितः । नापितवधूर्मुण्डिता गोपी निःसारिता कुट्टनी च दण्डिता । साधोर्धनानि
प्रदत्तानि । नापितश्च गृहं गतः । अतोऽहं ब्रवीमि -- स्वर्णरेखामहं स्पृष्ट्वा इत्यादि ॥
अथ स्वयम्कृतोऽयं दोषः । अत्र विलपनं नोचितम् । (क्षणं विमृश्य ।) मित्र सहसैव
यथानयोः सौहार्दं मया कारितं तथा मित्रभेदोऽपि मया कार्यः । यतः ।
अतथ्यान्यपि तथ्यानि दर्शयन्ति हि पेशलाः ।
समे निम्नोन्नतानीव चित्रकर्मविदो जनाः ॥ १११॥
अपरं च । उत्पन्नेष्वपि कार्येषु मतिर्यस्य न हीयते ।
स निस्तरति दुर्गाणि गोपी जारद्वयं यथा ॥ ११२॥
करटकः पृच्छति -- कथम् एतत् । दमनकः कथयति --
कथा ६
अस्ति द्वारवत्यां पुर्यां कस्यचिद्गोपस्य वधूर्बन्धकी । सा ग्रामस्य दण्डनायकेन
तत्पुत्रेण च समं रमते । तथा चोक्तम् --
०५१
नाग्निस्तृप्यति काष्ठानां नापगानां महोदधिः ।
नान्तकः सर्वभूतानां न पुंसां वामलोचना ॥ ११३॥
अन्यच्च । न दानेन न मानेन नार्जवेन न सेवया ।
न शस्त्रेण न शास्त्रेण सर्वथा विषमाः स्त्रियः ॥ ११४॥
यतः । गुणाश्रयं कीर्तियुतं च कान्तं पतिं रतिज्ञं सधनं युवानम् ।
विहाय शीघ्रं वनिता व्रजन्ति नरं परं शीलगुणादिहीनम् ॥ ११५॥
अपरं च । न तादृशीं प्रीतिमुपैति नारी विचित्रशय्यां शयितापि कामम् ।
यथा हि दूर्वादिविकीर्णभूमौ प्रयाति सौख्यं परकान्तिसङ्गात् ॥ ११८॥
अथ कदाचित्सा दण्डनायकपुत्रेण सह रममाणा तिष्ठति । अथ
दण्डनायकोऽपि गन्तुं तत्रागतः । तमायान्तं दृष्ट्वा तत्पुत्रं
कुसूले निक्षिप्य दण्डनायकेन समं तथैव क्रीडति । अनन्तरं तस्या
भर्ता गोपो गोष्ठात्समागतः । तमालोक्य गोप्योक्तम् -- 
दण्डनायक त्वं लगुडं गृहीत्वा कोपं दर्शयन्सत्वरं गच्छ । तथा
तेनानुष्ठिते गोपेन गृहमागत्य भार्या पृष्टा -- केन कार्येण दण्डनायकः
समागतोत्र ।
सा ब्रूते -- अयं
केनापि कारणेन पुत्रस्योपरि क्रुद्धः । स च मार्गमाणोऽप्यत्रागत्य
प्रविष्टो मया कुसूले निक्षिप्य रक्षितः । तत्पित्रा चान्विष्यता गृहे
न दृष्टः । अतोयं दण्डनायकः कुपित एव गच्छति ।
ततः सा
तत्पुत्रं कुषुलादवतार्य दर्शितवती । तथा चोक्तम् --
आहारो द्विगुणः स्त्रीणां बुद्धिस्तासां चतुर्गुणाः ।
षड्गुणो व्यवसायश्च कामाश्चाष्टगुणः स्मृतः ॥ ११७॥
अतोऽहं ब्रवीमि -- उत्पन्नेष्वपि कार्येषु इत्यादि ॥
करटको ब्रूते -- अस्त्वेवम् । किंत्वनयोर्महानन्योन्यनिसर्गोपजातस्नेहः
कथं भेदयितुं शक्यः ।
दमनको ब्रूते -- उपायः क्रियताम् । तथा चोक्तम् --
उपायेन हि यच्छक्यं न तच्छक्यं पराक्रमैः ।
काकः कनकसूत्रेण कृष्ण्सर्पमघातयत् ॥ ११८ ॥
करटकः पृच्छति -- कथमेतत् ।
दमनकः कथयति --
॥ कथा ७ ॥
कस्मिंश्चित् तरौ वायसदम्पती निवसतः । तयोश्चापत्यानि
तत्कोटरावस्थितेन कृष्णसर्पेण खादितानि । ततः
पुनर्गर्भवती वायसी वायसमाह -- नाथ त्यज्यतामयं तरुः ।
अत्र यावत्कृष्णसर्पस्तावदावयोः संततीः कदाचिदपि न भविष्यति ।
यतः ।
०५२
दुष्टा भार्या शठं मित्रं भृत्यश्चोत्तरदायकः ।
ससर्पे च गृहे वासो मृत्युरेव न संशयः ॥ ११९॥
वायसो ब्रूते -- प्रिये न
भेतव्यम् ।
वारंवारं मयैतस्य महापराधः सोढः । इदानीं पुनर्न क्षन्तव्यः ।
वायस्याह -- कथमेतेन बलवता सार्धे भवान्विग्रहीतुं समर्थः ।
वायसो ब्रूते -- अलमनया शङ्कया । यतः ।
बुद्धिर्यस्य बलं तस्य निर्बुद्धेस्तु कुतो बलम् ।
पश्य सिंहो मदोन्मत्तः शशकेन निपातितः ॥ १२०॥
वायसी विहस्याह -- कथमेतत् ।
वायसः कथयति ।
॥ कथा ८ ॥
अस्ति मन्दरनाम्नि पर्वते
दुर्दान्तो नाम सिंहः । स च सर्वदा पशूनां वधं कुर्वन्न् आस्ते ।
ततः सर्वैः पशुभिर्मिलित्वा स सिंहो विज्ञप्तः -- मृगेन्द्र
किमर्थमेकदा बहुपशुघातः क्रियते । यदि प्रसादो भवति तदा
वयमेव भवदाहारार्थं प्रत्यहमेकैकं पशुमुपढौकयामः । ततः
सिंहेनोक्तम् -- यद्येतदभिमतं भवतां तर्हि भवतु तत् ।
ततः प्रभृत्येकैकं पशुमुपकल्पितं भक्षयन्न् आस्ते । 
अथ कदाचिद्वृद्धशशकस्य कस्यचिद्वारः समायातः । सोऽचिन्तयत् --
त्रासहेतोर्विनीतिस्तु क्रियते जीविताशया ।
पञ्चत्वं चेद्गमिष्यामि किं सिंहानुनयेन मे ॥ १२३॥
तन्मन्दं मन्दं गच्छामि । ततः सिंहोऽपि
क्षुधापीडितः कोपात्तमुवाच -- कुतस्त्वं विलम्बादागतोऽसि ।
शशकोऽब्रवीत् -- देव
नाहमपराधी । आगच्छन्पथि सिंहान्तरेण बलाद् धृतः । तस्याग्रे
पुनरागमनाय शपथं कृत्वा स्वामिनं निवेदयितुमत्रागतोऽस्मि ।
सिंहः सकोपमाह --
सत्वरं गत्वा दुरात्मानं दर्शय । क्व स दुरात्मा तिष्ठति ।
ततः शशकस्तं गृहीत्वा गभीरकूपं दर्शयितुं गतः । अत्रागत्य
स्वयमेव पश्यतु स्वामीत्युक्त्वा तस्मिन्कूपजले तस्य सिंहस्यैव
प्रतिबिम्बं दर्शितवान् । ततोऽसौ क्रोधाध्मातो दर्पात् तस्योपर्यात्मानं
निक्षिप्य पञ्चत्वं गतः । अतोऽहं ब्रवीमि -- बुद्धिर्यस्य इत्यादि ॥
वायस्याह -- श्रुतं मया सर्वम् । संप्रति यथा कर्तव्यं तद् ब्रूहि ।
वायसोऽवदत् -- अत्रासन्ने सरसि राजपुत्रः प्रत्यहमागत्य
स्नाति । स्नानसमये तदङ्गादवतारितं तीर्थशिलानिहितं
कनकसूत्रं चञ्च्वा विधृत्यानीयास्मिन्कोटरे धारयिष्यसि  ।
अथ कदाचित्स्नातुं जलं प्रविष्टे राजपुत्रे वायस्या तदनुष्ठितम् ।
अथ कनकसूत्रानुसरणप्रवृत्तै राजपुरुषैस्तत्र
तरुकोटरे कृष्णसर्पो दृष्टो व्यापादितश्च । अतोऽहं ब्रवीमि --
उपायेन हि यच्छक्यम् इत्यादि ।
०५३
करटको ब्रूते -- यद्येवं तर्हि गच्छ । शिवास्ते सन्तु पन्थानः । ततो
दमनकः पिङ्गलकसमीपं गत्वा प्रणम्योवाच -- देव आत्ययिकं
किमपि महाभयकारि मन्यमान आगतोऽस्मि । यतः ।
आपद्युन्मार्गगमने कार्यकालात्ययेषु च ।
कल्याणवचनं ब्रूयादपृष्टोऽपि हितो नरः ॥ १२२॥
अन्यच्च । भोगस्य भाजनं राजा मन्त्री कार्यस्य भाजनम् ।
राजकार्यपरिध्वंसी मन्त्री दोषेण लिप्यते ॥ १२३॥
अमात्यानामेष क्रमः --
वरं प्राणपरित्यागः शिरसो वापि कर्तनम् ।
न तु स्वामिपदावाप्तिपातकेच्छोरुपेक्षणम् ॥ १२४॥
पिङ्गलकः सादरम् आह -- अथ भवान्किं वक्तुमिच्छति ।
दमनको ब्रूते -- देव संजीवकस्तवोपर्यसदृशव्यवहारीव
लक्ष्यते । तथा चास्मत् संनिधाने श्रीमद्देवपादानां
शक्तित्रयनिन्दां कृत्वा राज्यमेवाभिलषति ।
एतच्छ्रुत्वा पिङ्गलकः सभयं साश्चर्यं तूष्णीं स्थितः ।
दमनकः पुनराह -- देव सर्वामात्यपरित्यागं कृत्वैक
एवायं यत्त्वया सर्वाधिकारी कृतः स एव दोषः । यतः ।
अत्युच्छ्रिते मन्त्रिणि पार्थिवे च विष्टभ्य पादावुपतिष्ठते श्रीः ।
सा स्त्रीस्वभावादसहा भरस्य तयोर्द्वयोरेकतरं जहाति ॥ १२५॥
अपरम् च । एकं भूमिपतिः करोति सचिवं राज्ये प्रमाणं यदा
तं मोहाच्छ्रयते मदः स च मदालस्येन निर्भिद्यते ।
निर्भिन्नस्य पदं करोति हृदये तस्य स्वतन्त्रस्पृहा
स्वातन्त्र्यस्पृहया ततः स नृपतेः प्राणान्तिकं द्रुह्यति ॥ १२६॥
अन्यच्च । विषदिग्धस्य भक्तस्य दन्तस्य चलितस्य च ।
अमात्यस्य च दुष्टस्य मूलादुद्धरणं सुखम् ॥ १२७॥
०५४
किं च । यः कुर्यात्सचिवायत्तां श्रियं तद्व्यसने सति ।
सोऽन्धवज्जगतीपालः सीदेत्संचारकैर्विना ॥ १२८॥
स च सर्वकार्येषु
स्वेच्छातः प्रवर्तते । तदत्र प्रमाणं स्वामी । एतच्च जानामि ।
न सोऽस्ति पुरुषो लोके यो न कामयते श्रियम् ।
परस्य युवतिं रम्यां सादरं नेक्षतेऽत्र कः ॥ १२९॥
सिंहो विमृश्याह -- भद्र
यद्यप्येवं तथापि संजीवकेन सह मम महान्स्नेहः । पश्य ।
कुर्वन्नपि व्यलीकानि यः प्रियः प्रिय एव सः ।
अशेषदोषदुष्टोऽपि कायः कस्य न वल्लभः ॥ १३०॥
अन्यच्च । अप्रियाण्यपि कुर्वाणो यः प्रियः प्रिय एव सः ।
दग्धमन्दिरसारेऽपि कस्य वह्नावनादरः ॥ १३१॥
दमनको वदति -- देव स एव दोषः । यतः ।
यस्मिन्नेवाधिकं चक्षुरारोपयति पार्थिवः ।
सुतेऽमात्येऽप्युदासीने स लक्ष्म्याश्रीयते जनः ॥ १३२॥
शृणु देव । अप्रियस्यापि पथ्यस्य परिणामः सुखावहः ।
वक्ता श्रोता च यत्रास्ति रमन्ते तत्र संपदः ॥ १३३॥
त्वया च मूलभृत्यानपास्यायमागन्तुकः पुरस्कृतः ।
एतच्चानुचितं कृतम् । यतः ।
मूलभृत्यान्परित्यज्य नागन्तून्प्रतिमानयेत् ।
नातः परतरो दोषो राज्यभेदकरो यतः ॥ १३४॥
सिंहो ब्रूते -- किमाश्चर्यम् । यन्मयायं
अभयवाचं दत्त्वानीतः संवर्धितश्च तत्कथं मह्यं द्रुह्यति ।
दमनको ब्रूते -- देव ।
दुर्जनो प्रकृतिं याति सेव्यमानोऽपि नित्यशः ।
स्वेदनाभ्यञ्जनोपायैः श्वपुच्छमिव नामितम् ॥ १३५॥
अपरं च । स्वेदितो मर्दितश्चैव रज्जुभिः परिवेष्टितः ।
मुक्तो द्वादशभिर्वर्षैः श्वपुच्छः प्रकृतिं गतः ॥ १३६॥
अन्यच्च । वर्धनं वाथ सन्मानं खलानां प्रीतये कुतः ।
फलन्त्यमृतसेकेऽपि न पथ्यानि विषद्रुमाः ॥ १३७॥
अतोऽहं ब्रवीमि --
अपृष्टोऽपि हितं ब्रूयाद्यस्य नेच्छेत् पराभवम् ।
एष एव सतां धर्मो विपरीतमतोऽन्यथा ॥ १३८॥
०५५
तथा चोक्तम् --
स स्निग्धोऽकुशलान्निवारयति यस्तत्कर्म यन्निर्मलं
सा स्त्री यातुविधायिनी स मतिमान्यः सद्भिरभ्यर्च्यते ।
सा श्रीर्या न मदं करोति स सुखी यस्तृष्णया मुच्यते
तन्मित्रं यदकृत्रिमं स पुरुषो यः खिद्यते नेन्द्रियैः ॥ १३९॥
यदि संजीवकव्यसनार्दितो विज्ञापितोऽपि
स्वामी न निवर्तते तदीदृशे भृत्ये न दोषः । तथा च ।
नृपः कामासक्तो गणयति न कार्ये न च हितं
यथेष्टं स्वच्छन्दः प्रविचरति मत्तो गज इव ।
ततो मानध्मातः स पतति यदा शोकगहने
तदा भृत्ये दोषान्क्षिपति न निजं वेत्त्यविनयम् ॥ १४०॥
पिङ्गलकः स्वगतम् ।
न परस्यापवादेन परेषां दण्डमाचरेत् ।
आत्मनावगतं कृत्वा बध्नीयात्पूजयेत वा ॥ १४१॥
तथा चोक्तम् --
गुणदोषावनिश्चित्य विधिर्न ग्रहनिग्रहे ।
स्वनाशाय यथा न्यस्तो दर्पात्सर्पमुखे करः ॥ १४२॥
प्रकाशं ब्रूते -- तदा संजीवकः किं प्रत्यादिश्यताम् ।
दमनकः ससम्भ्रममाह --
देव मा मैवम् । एतावता मन्त्रभेदो जायते । तथा चोक्तम्  --
मन्त्रबीजमिदं गुप्तं रक्षणीयं तथा यथा ।
मनागपि न भिद्येत तद्भिन्नं न प्ररोहति ॥ १४३॥
किं च । आदेयस्य प्रदेयस्य कर्तव्यस्य च कर्मणः ।
क्षिप्रमक्रियमाणस्य कालः पिबति तद्रसम् ॥ १४४॥
०५६
तदवश्यं समारब्धं महता प्रयत्नेन सम्पादनीयम् । किं च ।
मन्त्रो योध इवाधीरः सर्वाङ्गैः संवृतैरपि ।
चिरं न सहते स्थातुं परेभ्यो भेदशङ्कया ॥ १४५॥
यद्यसौ दृष्टदोषोऽपि दोषान्निवर्त्य संधातव्यस्तद् अतीवानुचितम् ।
यतः ।
सकृद्दुष्टं तु यो मित्रं पुनः संधातुमिच्छति ।
स मृत्युमेव गृह्णाति गर्भमश्वतरी यथा ॥ १४६॥
सिंहो ब्रूते -- ज्ञायतां तावत्किमस्माकमसौ कर्तुं शक्नोति । दमनक आह -- देव ।
अङ्गाङ्गिभावमज्ञात्वा कथं सामर्थ्यनिर्णयः ।
पश्य टिट्टिभमात्रेण समुद्रो व्याकुलीकृतः ॥ १४७॥
सिंहः पृच्छति -- कथमेतत् ।
दमनकः कथयति --
॥ कथा ९ ॥
दक्षिणसमुद्रतीरे टिट्टिभदम्पती निवसतः ।
तत्र चासन्नप्रसवा टिट्टिभी भर्तारमाह --
नाथ प्रसवयोग्यस्थानं निभृतमनुसंधीयताम् ।
टिट्टिभोऽवदत् -- भार्ये नन्विदमेव स्थानं प्रसूतियोग्यम् ।
सा ब्रूते -- समुद्रवेलया प्लाव्यते स्थानमेतत् ।
टिट्टिभोऽवदत् -- किमहं निर्बलः तेन स्वगृहावस्थितः समुद्रेण निग्रहीतव्यः ।
टिट्टिभी विहस्याह -- स्वामिन् त्वया समुद्रेण च महदन्तरम् । अथवा ।
दुःखमात्मा परिच्छेत्तुमेवं योग्यो न वेति वा ।
अस्तीदृग्यस्य विज्ञानं स कृच्छ्रेपि न सीदति ॥ १४८॥
अपि च । अनुचितकार्यारम्भः स्वजनविरोधो बलीयसा स्पर्धा ।
प्रमदाजनविश्वासो मृत्योर्द्वाराणि चत्वारि ॥ १४९॥
ततः कृच्छ्रेण स्वामिवचनात्तत्रैव प्रसूता सा । एतत्सर्वं
श्रुत्वा समुद्रेणापि तच्छक्तिज्ञानार्थं तदण्डान्यपहृतानि ।
तत टिट्टिभी शोकार्ता
भर्तारमाह -- नाथ कष्टमापतितम् । तान्यण्डानि मे नष्टानि ।
टिट्टिभोऽवदत् -- प्रिये मा भैषीः । इत्युक्त्वा पक्षिणां मेलकं
कृत्वा पक्षिस्वामिनो गरुडस्य समीपं गतः । तत्र गत्वा
सकलवृत्तान्तः टिट्टिभेन भगवतो गरुडस्य पुरतो निवेदितः --
देव
०५७
समुद्रेणाहं स्वगृहावस्थितो विनापराधनेनैव निगृहीतः इति ।
ततस्तद्वचनमाकर्ण्य गरुत्मता प्रभुर्भगवान्
नारायणः सृष्टिस्थितिप्रलयहेतुर्विज्ञप्तः । स
समुद्रमण्डदानायादिदेश । ततो
भगवदाज्ञां मौलौ निधाय समुद्रेण तान्यण्डानि टिट्टिभाय
समर्पितानि । अतोऽहं ब्रवीमि अङ्गाङ्गिभावमज्ञात्वा इत्यादि ।
राजाह -- कथमसौ ज्ञातव्यो द्रोहबुद्धिरिति ।
दमनको ब्रूते -- यदासौ सदर्पः
शृङ्गाग्रप्रहरणाभिमुखश्चकित इवागच्छति तदा ज्ञास्यतिस्वामी । 
एवमुक्त्वा संजीवकसमीपं गतः । तत्र गतश्च मन्दं
मन्दमुपसर्पन्विस्मितमिवात्मानमदर्शयत् । संजीवकेन सादरमुक्तम् --
भद्र कुशलं ते ।
दमनको ब्रूते -- अनुजीविनां कुतः कुशलम् । यतः ।
सम्पत्तयः पराधीनाः सदा चित्तमनिर्वृत्तम् ।
स्वजीवितेऽप्यविश्वासस्तेषां ये राजसंश्रेयाः ॥ १५०॥
अन्यच्च । कोऽर्थान् प्राप्य न गर्वितो विषयिणः कस्यापदोऽस्तं गताः
स्त्रीभिः कस्य न खण्डितं भुवि मनः को वास्ति राज्ञां प्रियः ।
कः कालस्य भुजान्तरं न च गतः कोऽर्थी गतो गौरवं
को वा दुर्जनवागुरासु पतितः क्षेमेण यातः पुमान् ॥ १५१॥
संजीवकेनोक्तम् -- सखे ब्रूहि किमेतत् ।
दमनक आह -- किं ब्रवीमि मन्दभाग्यः । पश्य ।
यथा समुद्रे निर्मग्नो लब्ध्वा सर्पावलम्बनम् ।
न मुञ्चति न चादत्ते तथा मुग्धोऽस्मि संप्रति ॥ १५२॥
यतः । एकत्र राजविश्वासो नश्यत्यन्यत्र बान्धवः ।
किं करोमि क्व गच्छामि पतितो दुःखसागरे ॥ १५३॥
इत्युक्त्वा दीर्घं निःश्वस्योपविष्टः ।
संजीवको ब्रूते -- तथापि मित्र सविस्तरं मनोगतमुच्यताम् ।
दमनकः सुनिभृतमाह -- यद्यपि राजविश्वासो न कथनीयस्तथापि
भवान् अस्मदीयप्रत्ययादागतः । मया परलोकार्थिनावश्यं तव हितम् आख्येयम् । 
शृणु । अयं स्वामी तवोपरि विकृतबुद्धी
रहस्युक्तवान्  -- संजीवकमेव हत्वा स्वपरिवारं तर्पयामि ।
एतच्छ्रुत्वा संजीवकः परं विषादमगमत् । दमनकः पुनराह ।
अलं विषादेन । प्राप्तकालकायमनुष्ठीयताम् । संजीवकः
क्षणं विमृश्याह ॥ सुष्ठु खल्विदमुच्यते ।
०५८
दुर्जनगम्या नार्यः प्रायेणापात्रभृद्भवति राजा ।
कृपणानुसारि च धनं देवो गिरिजलधिवर्षी च ॥ १५४॥
स्वगतम् -- तत्किमिदमेतद्विचेष्टितं न वेत्येतद्व्यवहारादेव निर्णेतुं न शक्यते । यतः ।
कश्चिदाश्रयसौन्दर्याद् अत्ते शोभामसज्जनः ।
प्रमदालोचनन्यस्तं मलीमसमिवाञ्जनम् ॥ १५५॥
कष्टं किमिदमापतितम् । यतः ।
आराध्यमानो नृपतिः प्रयत्नान्न तोषमायाति किमत्र चित्रम् ।
अयं त्वपूर्वप्रतिमाविशेषो यः सेव्यमानो रिपुतामुपैति ॥ १५६॥
तद् अयमशक्यर्थः प्रमेयः । यतः ।
निमित्तमुद्दिश्य हि यः प्रकुप्यति
ध्रुवं स तस्यापगमे प्रसीदति ।
अकारणद्वेषि मनस्तु यस्य वै
कथं जनस्तं परितोषयिष्यति ॥ १५७॥
किं मयापकृतं राज्ञः । अथवा निर्निमित्तापकारिणश्च भवन्ति राजानः ।
दमनको ब्रूते -- एवमेतत् । शृणु ।
विज्ञैः स्निग्धैरुपकृतमपि द्वेष्यतामेति किंचित्
साक्षादन्यैरपकृतमपि प्रीतिमेवोपयाति ।
दुर्ग्राह्यत्वान्नृपतिमनसां नैकभावाश्रयाणां
सेवाधर्मः परमगहनो योगिनामप्यगम्यः ॥ १५८॥
अन्यच्च । कृतशतमसत्सु नष्टं सुभाषितशतं च नष्टमबुधेषु ।
वचनशतमवचनकरे बुद्धिशतमचेतने नष्टम् ॥ १५९॥
किं च । चन्दनतरुषु भुजङ्गा जलेषु कमलानि तत्र च ग्राहाः ।
गुणघातिनश्च भोगे खला न च सुखान्यविघ्नानि ॥ १६०॥
०५९
अन्यच्च । मूलं भुजङ्गैः कुसुमानि भृङ्गैः शाखाः प्लवङ्गैः शिखराणि भल्लैः ।
नास्त्येव तच्चन्दनपादपस्य यन्नाश्रितं दुष्टतरैश्च हिंस्रैः ॥ १६१॥
अयं तावत्स्वामी वाङ्मधुरो विषहृदयो मया ज्ञातः । यतः ।
दूराद् उच्छ्रितपाणिरार्द्रनयनः प्रोत्सारितार्धासनो
गाढालिङ्गनतत्परः प्रियकथाप्रश्नेषु दत्तादरः ।
अन्तर्भूतविषो बहिर्मधुमयश्चातीव मायापटुः
को नामायमपूर्वनाटकविधिर्यः शिक्षितो दुर्जनैः ॥ १६२॥
तथा हि । पोतो दुस्तरवारिराशितरणे दीपोऽन्धकारागमे
निर्वाते व्यजनं मदान्धकरिणां दर्पोपशान्त्यै शृणिः ।
इत्थं तद्भुवि नास्ति यस्य विधिना नोपायचिन्ता कृता
मन्ये दुर्जनचित्तवृत्तिहरणे धातापि भग्नोद्यमः ॥ १६३॥
संजीवकः पुनर्निःश्वस्य -- कष्टं भोः ।
कथमहं सस्यभक्षकः सिंहेन निपातयितव्यः । यतः ।
ययोरेव समं वित्तं ययोरेव समं बलम् ।
तयोर्विवादो मन्तव्यो नोत्तमाधमयोः क्वचित् ॥ १६४॥
पुनर्विचिन्त्य । केनायं राजा ममोपरि विकान्तितो न जाने । भेदमुपगताद्राज्ञः
सदा भेतव्यम् । यतः ।
मन्त्रिणा पृथिवीपालचित्तं विघटितं क्वचित् ।
वलयं स्फटिकस्येव को हि संधातुमीश्वरः ॥ १६५ ॥
अन्यच्च । वज्रं च राजतेजश्च द्वयमेवातिभीषणम् ।
एकमेकत्र पतति पतत्यन्यत्समन्ततः ॥ १६६ ॥
तत्संग्रामे मृत्युरेवाश्रीयताम् । इदानीं तदाज्ञानुवर्तनमयुक्तम् । यतः ।
मृतः प्राप्नोति वा स्वर्गं शत्रुं हत्वा सुखानि वा ।
उभावपि हि शूराणां गुणावेतौ सुदुर्लभौ ॥ १६७ ॥
युद्धकालश्चायम् ।
यत्रायुद्धे ध्रुवं मृत्युर्युद्धे जीवितसंशयः ।
तमेव कालं युद्धस्य प्रवदन्ति मनीषिणः ॥ १६८ ॥
यतः । अयुद्धे हि यदा पश्येन्न किञ्चिद् हितमात्मनः ।
युध्यमानस्तदा प्राज्ञो म्रियते रिपुणा सह ॥ १६९॥
०६०
जये च लभते लक्ष्मीं मृतेनापि सुराङ्गनाम् ।
क्षणविध्वंसिनः कायाः का चिन्ता मरणे रणे ॥ १७० ॥
एतच्चिन्तयित्वा संजीवक आह -- भो मित्र कथमसौ मां जिघांसुर्ज्ञातव्यः । दमनको
ब्रूते -- यदासौ समुद्धतलाङ्गूल उन्नतचरणो विवृतास्यस्त्वां पश्यति तदा त्वमपि
स्वविक्रमं दर्शयिष्यसि । यतः ।
बलवानपि निस्तेजाः कस्य नाभिभवास्पदम् ।
निःशङ्कं दीयते लौकेः पश्य भस्मचये पदम् ॥ १७१ ॥
किंतु सर्वमेतत्सुगुप्तमनुष्ठातव्यम् । नो चेन्न त्वं नाहम् । इत्युक्त्वा दमनकः
करटकसमीपं गतः । करटकेनोक्तम् -- किं निष्पन्नम् । दमनकेनोक्तम् --
निष्पन्नोऽसावन्योन्यभेदः । करटको ब्रूते -- कोऽत्र संदेहः । यतः ।
बन्धुः को नाम दुष्टानां कुप्येत्को नातियाचितः ।
को न हृष्यति वित्तेन कुकृत्ये को न पण्डितः ॥ १७२ ॥
अन्यच्च । दुर्वृत्तः क्रियते धूर्तैः श्रीमानात्मविवृद्धये ।
किं नाम खलसंसर्गः कुरुते नाश्रयाशवत् ॥ १७३ ॥
ततो दमनकः पिङ्गलकसमीपां गत्वा देव समागतोऽसौ पापाशयः । तत्सज्जीभूय
स्थीयताम् इत्युक्त्वा पूर्वोक्ताकारं कारयामास । संजीवकोऽप्यागत्य तथाविधं
विकृताकारं सिंहं दृष्ट्वा स्वानुरूपं विक्रमं चकार । ततस्तयोः प्र्वृत्ते महाहवे
संजीवकः सिंहेन व्यापादितः ।
अथ पिङ्गलकः संजीवकं व्यापाद्य विश्रान्तः सशोको इव तिष्ठति । ब्रूते च -- किं
मया दारुणं कर्म कृतम् । यतः ।
परैः संभुज्यते राज्यं स्वयं पापस्य भाजनम् ।
धर्मातिक्रमतो राजा सिंहो हस्तिवधादिव ॥ १७४ ॥
अपरं च । भूम्येकदेशस्य गुणान्वितस्य
भृत्यस्य वा बुद्धिमतः प्रणाशे ।
भृत्यप्रणाशो मरणं नृपाणां
नष्टापि भूमिः सुलभा न भृत्याः ॥ १७५॥
दमनको ब्रूते -- स्वामिन् कोऽयं
नूतनो न्यायो यदरातिं हत्वा संतापः क्रियते । तथा चोक्तम् --
पिता वा यदि वा भ्राता पुत्री वा यदि वा सुहृत् ।
प्राणच्छेदकरा राज्ञा हन्तव्या भूतिमिच्छता ॥ १७६॥
अपि च । धर्मार्थकामतत्त्वज्ञो नैकान्तकरुणो भवेत् ।
न हि हस्तस्थमप्यन्नं क्षमावान्रक्षितुं क्षमः ॥ १७७॥
०६१
किं च । क्षमा शत्रौ च मित्रे च यतीनामेव भूषणम् ।
अपराधिषु सत्त्वेषु नृपाणां सैव दूषणम् ॥ १७८॥
अपरं च । राज्यलोभादहंकारादिच्छतः स्वामिनः पदम् ।
प्रायश्चित्तं तु तस्यैकं जीवोत्सर्गो न चापरम् ॥ १७९॥
अन्यच्च । राजा घृणी ब्राह्मणः सर्वभक्षः
स्त्री चावज्ञा दुष्प्रकृतिः सहायः ।
प्रेष्यः प्रतीपोऽधिकृतः प्रमादी
त्याज्या इमे यश्च कृतं न वेत्ति ॥ १८०॥
विशेषतश्च । सत्याऽनृता च परुषा प्रियवादिनी च
हिंस्रा दयालुरपि चार्थपरा वदान्या ।
नित्यव्यया प्रचुररत्नधनागमा च
वाराङ्गनेव नृपनीतिरनेकरूपा ॥ १८१॥
इति दमनकेन संतोषितः पिङ्गलकः स्वां प्रकृतिमापन्नः
सिंहासने उपविष्टः । दमनकः प्रहृष्टमनाः विजयतां
महाराजः शुभमस्तु सर्वजगताम् इत्युक्त्वा यथासुखमवस्थितः ।
विष्णुशर्मोवाच -- सुहृद्भेदः श्रुतस्तावद्भवद्भिः ।
राजपुत्रा ऊचुः -- भवत्प्रसादाच्छ्रुतः । सुखिनो भूता वयम् ।
विष्णुशर्माब्रवीत् -- अपरमपीदमस्तु --
सुहृद्भेदस्तावद् भवतु भवतां शत्रुनिलये
खलः कालाकृष्टः प्रलयमुपसर्पत्वहरहः ।
जनो नित्यं भूयात्सकलसुखसम्पत्तिवसतिः
कथारामे रम्ये सततमिह बालोऽपि रमताम् ॥ १८२॥
॥ विग्रहः ॥
पुनः कथारम्भकाले राजपुत्रैरुक्तम् । आर्य
राजपुत्रा वयम् । तद् विग्रहं श्रोतुं नः कुतूहलमस्ति ।
विष्णुशर्मणोक्तम् -- यदेव भवद्भ्यो रोचते
तत्कथयामि । विग्रहः श्रूयतां यस्यायमाद्यः श्लोकः --
हंसैः सह मयूराणां विग्रहे तुल्यविक्रमे ।
विश्वास्य वञ्चिता हंसाः काकैः स्थित्वारिमन्दिरे ॥ १॥
०६२
राजपुत्रा ऊचुः -- कथमेतत् । विष्णुशर्मा कथयति --
अस्ति कर्पूरद्वीपे पद्मकेलिनामधेयं सरः । तत्र हिरण्यगर्भो नाम
राजहंसः प्रतिवसति । स च सर्वैर्जलचर्पक्षिभिर्मिलित्वा
पक्षिराज्येऽभिषिक्तः । यतः ।
यदि न स्यान्नरपतिः सम्यङ्नेता ततः प्रजा ।
अकर्णधारा जलधौ विप्लवेतेह नौरिव ॥ २॥
अपरं च । प्रजां संरक्षति नृपः सा वर्धयति पार्थिवम् ।
वर्धनाद्रक्षणं श्रेयस्तदभावे सदप्यसत् ॥ ३॥
एकदासौ राजहंसः सुविस्तीर्णकमलपर्यङ्के सुखासीनः
परिवारपरिवृतस्तिष्ठति । ततः कुतश्चिद्देशादागत्य
दीर्घमुखो नाम बकः प्रणम्योपविष्टः । राजोवाच -- दीर्घमुख ।
दशान्तरादागतोऽसि । वार्तां कथय । स ब्रूते -- देव अस्ति
महती वार्त्ता । तामाख्यातुकाम एव सत्वरमागतोऽहम् । श्रूयताम् । 
अस्ति जम्बूद्वीपे विन्ध्यो नाम गिरिः । तत्र चित्रवर्णो नाम मयूरः पक्षिराजो
निवसति । तस्यानुचरैश्चरद्भिः पक्षिभिरहं दग्धारण्यमध्ये
चरन्नवलोकितः । पृष्टश्च -- कस्त्वम् । कुतः समागतोऽसि ।
तदा मयोक्तम् -- कर्पूरद्वीपस्य राजचक्रवर्तिनो हिरण्यगर्भस्य
राजहंसस्यानुचरोऽहं । कौतुकाद्देशान्तरं द्रष्टुमागतोऽस्मि ।
एतच्छ्रुत्वा पक्षिभिरुक्तम् -- अनयोर्देशयोः को देशो भद्रतरो
राजा च । मयोक्तम् -- आः किमेवमुच्यते -- महदन्तरम् ।
यतः कर्पूरद्वीपः स्वर्ग एव राजहंसश्च द्वितीयः स्वर्गपतिः ।
अत्र मरुस्थले पतिता यूयं किं कुरुथ ।
आगच्छतास्मद्देशो गम्यताम् ।
ततोऽस्मद्वचनमाकर्ण्य सर्वे सकोपा बभूवुः ।
तथा चोक्तम् --
पयःपानं भुजङ्गानां केवलं विषवर्धनम् ।
उपदेशो हि मूर्खाणां प्रकोपाय न शान्तये ॥ ४॥
अन्यच्च । विद्वानेवोपदेष्टव्यो नाविद्वांस्तु कदाचन ।
वानरानुपदिश्याथ स्थानभ्रष्टा ययुः खगाः ॥ ५॥
राजोवाच -- कथमेतत् ।
दीर्घमुखः कथयति --
॥ कथा १ ॥
अस्ति नर्मदातीरे पर्वतोपत्यकायां विशालः शाल्मलीतरुः ।
तत्र निर्मितनीडक्रोडे पक्षिणः सुखं वर्षास्वपि निवसन्ति । 
अथैकदा वर्षासु नीलपटलैरिव
०६३
जलधरपटलैरावृते नभस्तले धारासारैर्महती वृष्टिर्बभूव ।
ततो वानरांस्तरुतलेऽवस्थिताञ्शीतार्तान्कम्पमानान्
अवलोक्य कृपया पक्षिभिरुक्तम् -- भो भो वानराः शृणुत ।
अस्माभिर्निर्मिता नीडाश्चञ्चुमात्राहृतैस्तृणैः ।
हस्तपादादिसंयुक्ता यूयं किमिति सीदथ ॥ ६॥
तच्छ्रुत्वा
वानरैर्जातामर्षैरालोचितम् -- अहो निर्वातनीडगर्भावस्थिताः
सुखिनः पक्षिणोऽस्मान्निन्दन्ति । तद् भवतु तावद्वृष्टेरुपशमः ।
अनन्तरं शान्ते पानीयवर्षे
तैर्वानरैर्वृक्षमारुह्य । सर्वे नीडा भग्नास्तेषामण्डानि
चाधः पातितानि । अतोऽहं ब्रवीमि -- विद्वानेवोपदेष्टव्यः इत्यादि ।
राजोवाच -- ततस्तैः किं कृतम् ।
बकः कथयति -- ततस्तैः पक्षिभिः कोपाद् उक्तम् --
केनासौ राजहंसो कृतो राजा । ततो मयापि जातकोपेनोक्तम् --
युष्मदीयमयूरः केन राजा कृतः । एतच्छ्रुत्वा
ते सर्वे मां हन्तुमुद्यताः । ततो मयापि स्वविक्रमो दर्शितः ।
यतः ।
अन्यदा भूषणं पुंसः क्षमा लज्जेव योषितः ।
पराक्रमः परिभवे वैयात्यं सुरतेष्विव ॥ ७॥
राजा विहस्याह --
आत्मनश्च परेषां च यः समीक्ष्य बलाबलम् ।
अन्तरं नैव जानाति स तिरस्क्रियतेऽरिभिः ॥ ८॥
अन्यच्च । सुचिरं हि चरन्नित्यं क्षेत्रे सस्यम् अबुद्धिमान् ।
द्वीपिचर्मपरिच्छन्नो वाग्दोषाद्गर्दभो हतः ॥ ९॥
बकः पृच्छति -- कथमेतत् ।
राजा कथयति --
॥ कथा २ ॥
अस्ति हस्तिनापुरे विलासो नाम रजकः । तस्य गर्दभोऽतिवाहनाद्
दुर्बलो मुमूर्षुरिवाभवत् । ततस्तेन रजकेनासौ व्याघ्रचर्मणा
प्रच्छाद्यारण्यकसमीपे सस्यक्षेत्रे विमुक्तः ।
ततो दूरात् तमवलोक्य व्याघ्रबुद्ध्या क्षेत्रपतयः सत्वरं पलायन्ते ।
०६४
अथैकदा केनापि सस्यरक्षकेण धूसरकम्बलकृततनुत्राणेन
धनुःकाण्डं सज्जीकृत्यानतकायेनैकान्ते स्थितम् । 
तं च दूराद् दृष्ट्वा गर्दभः पुष्टाङ्गो यथेष्टसस्यभक्षणजातबलो
गर्दभीयमिति मत्वोच्चैः शब्दं कुर्वाणस्तदभिमुखं धावितः ।
ततस्तेन सस्यरक्षकेण चीत्कारशब्दान्निश्चित्य गर्दभोऽयमिति
लीलयैव व्यापादितः । अतोऽहं ब्रवीमि -- सुचिरं हि
चरन्नित्यम् इत्यादि ॥ ततस्ततः ।
दीर्घमुखो ब्रूते -- ततस्तैः पक्षिभिरुक्तम् -- अरे पाप
दुष्ट बक अस्माकं भूमौ चरन्नस्माकं स्वामिनमधिक्षिपसि । 
तन् न क्षन्तव्यमिदानीम् । इत्युक्त्वा सर्वे मां चञ्चुभिर्हत्वा सकोपा ऊचुः --
पश्य रे मूर्ख स हंसस्तव राजा सर्वथा मृदुः । 
तस्य राज्येऽधिकारो एव नास्ति । यत एकान्ततो मृदुः करतलगतमप्यर्थं
रक्षितुमक्षमः । कथं स पृथिवीं शास्ति राज्यं वा तस्य किम् ।
त्वं कूपमण्डूकस्तेन तदाश्रयमुपदिशसि । शृणु ।
सेवितव्यो महावृक्षः फलच्छायासमन्वितः ।
यदि दैवात्फलं नास्ति च्छाया केन निवार्यते ॥ १०॥
अन्यच्च । हीनसेवा न कर्तव्या कर्तव्यो महदाश्रयः ।
पयोऽपि शौण्डिकीहस्ते वारुणीत्यभिधीयते ॥ ११॥
अन्यच्च । महानप्यल्पतां याति निर्गुणे गुणविस्तरः ।
आधाराधेयभावेन गजेन्द्र इव दर्पणे ॥ १२॥
विशेषतश्च । व्यपदेशेऽपि सिद्धिः स्यादतिशक्ते नराधिपे ।
शशिनो व्यपदेशेन शशकाः सुखमासते ॥ १३॥
मयोक्तम् -- कथमेतत् ।
पक्षिणः कथयन्ति --
॥ कथा ३ ॥
कदाचिद्वर्षास्वपि वृष्टेरभावात्
तृषार्तो गजयूथो यूथपतिमाह -- नाथ कोभ्युपायोऽस्माकं
जीवनाय । अस्त्यत्र क्षुद्रजन्तूनां अपि निमज्जनस्थानम् । वयं तु
निमज्जनाभावादन्धा इव । क्व यामः किं कुर्मः ।
ततो हस्तिराजो
नातिदूरं गत्वा निर्मलं ह्रदं दर्शितवान् । ततो दिनेषु गच्छत्सु
तत्तीरावस्थिताः गजपादाहतिभिश्चूर्णिताः क्षुद्रशशकाः ।
अनन्तरं शिलीमुखो नाम शशकश्चिन्तयामास -- अनेन गजयूथेन
पिपासाकुलितेन प्रत्यहमत्रागन्तव्यम् । अतो विनश्यत्यस्मत्कुलम् ।
ततो विजयो नाम वृद्धशशकोऽवदत् । मा विषीदत ।
मयात्र प्रतीकारः कर्तव्यः ।
ततोऽसौ प्रतिज्ञाय चलितः । गच्छता च तेनालोचितम् --
कथं
मया गजयूथसमीपे स्थित्वा वक्तव्यम् ।
स्पृशन्न् अपि गजो हन्ति जिघ्रन्न् अपि भुजङ्गमः ।
हसन्नपि नृपो हन्ति मानयन्न् अपि दुर्जनः ॥ १४॥
०६५
अतोऽहं पर्वतशिखरमारुह्य यूथनाथं संवादयामि ।
तथानुष्ठिते यूथनाथ उवाच -- कस्त्वम् । कुतः समायातः ।
स ब्रूते --
शशकोऽहम् । भगवता चन्द्रेण भवदन्तिकं प्रेषितः ।
यूथपतिराह -- कार्यमुच्यताम् ।
विजयो ब्रूते --
उद्यतेष्वपि शस्त्रेषु दूतो वदति नान्यथा ।
सदैवावध्यभावेन यथार्थस्य हि वाचकः ॥ १५॥
तद् अहं तदाज्ञया ब्रवीमि -- शृणु । यदेते चन्द्रसरोरक्षकाः
शशकास्त्वया निःसारितास्तन्न युक्तं कृतम् । यतस्ते
शशकाश्चिरमस्माकं रक्षिताः । अत एव मे शशाङ्कः इति प्रसिद्धिः ।
एवमुक्तवति दूते यूथपतिर्भयादिदमाह --  इदमज्ञानतः
कृतम् । पुनर्न गमिष्यामि । 
दूत उवाच यद्येवं तद् अत्र सरसि कोपात् कम्पमानं भगवन्तं शशाङ्कं प्रणम्य
प्रसाद्य गच्छ । ततो रात्रौ यूथपतिं नीत्वा जले
चञ्चलं चन्द्रबिम्बं दर्शयित्वा स यूथपतिः प्रणामं कारितः ।
उक्तं च तेन -- देव अज्ञानादनेनापराधः कृतः । ततः
क्षम्यताम् । नैवं वारान्तरं विधास्यते । इत्युक्त्वा प्रस्थापितः ।
अतोहं ब्रवीमि -- व्यपदेशेऽपि सिद्धिः स्यात् इति । ततो
मयोक्तम् -- स एवास्मत्प्रभू राजहंसो महाप्रतापोऽतिसमर्थः ।
त्रैलोक्यस्यापि प्रभुत्वं तत्र युज्यते किं पुना राज्यम् इति । तदाहं
तैः पक्षिभिः दुष्ट कथमस्मद्भूमौ चरसि इत्यभिधाय
राज्ञश्चित्रवर्णस्य समीपं नीतः ।
ततो राज्ञः पुरो मां प्रदर्श्य तैः प्रणम्योक्तम् -- देव अवधीयताम् ।
एष दुष्टो यदस्मद्देशे चरन्नपि देवपादान् अधिक्षिपति ।
राजाह -- कोऽयम् । कुतः समायातः ।
ते ऊचुः --
हिरण्यगर्भनाम्नो राजहंसस्यानुचरः कर्पूरद्वीपाद् आगतः ।
अथाहं गृध्रेण मन्त्रिणा पृष्टः -- कस्तत्र मुख्यो मन्त्री इति ।
मयोक्तम् -- सर्वशास्त्रार्थपारगः सर्वज्ञो नाम चक्रवाकः ।
गृध्रो ब्रूते -- युज्यते । स्वदेशजोऽसौ । यतः ।
स्वदेशजं कुलाचारं विशुद्धमुपधाशुचिम् ।
मन्त्रज्ञमव्यसनिनं व्यभिचारविवर्जितम् ॥ १६॥
अधीतव्यवहाराङ्गं मौलं ख्यातं विपश्चितम् ।
अर्थस्योत्पादकं सम्यग्विदध्यान्मन्त्रिणं नृपः ॥ १७॥
अत्रान्तरे शुकेनोक्तम् -- देव
कर्पूरद्वीपादयो लघुद्वीपा जम्बुद्वीपान्तर्गता एव । तत्रापि
देवपादानामेवाधिपत्यम् । ततो राज्ञाप्युक्तम् -- एवमेव । यतः ।
राजा मत्तः शिशुश्चैव प्रमदा धनगर्वितः ।
अप्राप्यमपि वाञ्छन्ति किं पुनर्लभ्यमेव यत् ॥ १८॥
०६६
ततो मयोक्तम् -- यदि वचनम्मात्रेणैवाधिपत्यं सिद्ध्यति ।
तदा जम्बुद्वीपेऽप्यस्मत्प्रभोर्हिरण्यगर्भस्य स्वाम्यमस्ति ।
शुक उवाच -- कथमत्र निर्णयः ।
मयोक्तं -- संग्राम एव ।
राज्ञा विहस्योक्तम् -- स्वस्वामिनं गत्वा सज्जीकुरु ।
तदा मयोक्तम् -- स्वदूतोऽपि प्रस्थाप्यताम् ।
राजोवाच -- कः प्रयातु दौत्येन । यत एवम्भूतो दूतः कार्यः ।
भक्तो गुणी शुचिर्दक्षः प्रगल्भोऽव्यसनी ।
ब्राह्मणः परमर्मज्ञो दूतः स्यात्प्रतिभानवान् ॥ १९॥
गृध्रो वदति -- सन्त्येव दूता बहवः । किंतु ब्राह्मण एव कर्तव्यः ।
यतः ।
प्रसादं कुरुते पत्युः सम्पत्तिं नाभिवाञ्छति ।
कालिमा कालकूटस्य नापैतीश्वरसङ्गमात् ॥ २०॥
राजाह -- ततः शुक एव व्रजतु ।
शुक त्वमेवानेन सह गत्वास्मदभिलषितं ब्रूहि ।
शुको ब्रूते -- यथाज्ञापयति देवः । किंत्वयं
दुर्जनो बकः । तदनेन सह न गच्छामि । तथा चोक्तम् --
खलः करोति दुर्वृत्तं नूनं फलति साधुषु ।
दशाननो हरेत्सीतां बन्धनं स्यान् महोदधेः ॥ २१॥
अपरं च । न स्थातव्यं न गन्तव्यं दुर्जनेन समं क्वचित् ।
काकसङ्गाद्धतो हंसस्तिष्ठन्गछंश्च वर्तकः ॥ २२॥
राजोवाच -- कथमेतत् ।
शुकः कथयति --
॥ कथा ४ ॥
अस्त्युज्जयिनीवर्त्मनि प्रान्तरे महान् पिप्पलीवृक्षः । तत्र हंसकाकौ
निवसतः । कदाचिद् ग्रीष्मसमये परिश्रान्तः कश्चित्पथिकस्तत्र
तरुतले धनुःकाण्डं सन्निधाय सुप्तः । 
क्षणान्तरे तन्मुखाद्वृक्षच्छायापगता । ततः सूर्यतेजसा तन्मुखं
व्याप्तमवलोक्य तद्वृक्षस्थितेन हंसेन पक्षौ प्रसार्य
पुनस्तन्मुखे छाया कृता । ततो निर्भरनिद्रासुखिना
तेनाध्वन्येन मुखव्यादानं कृतम् ।
अथ परसुखमसहिष्णुः स्वभावदौर्जन्येन स काकस्तस्य मुखे
पुरीषोत्सर्गं कृत्वा पलायितः । ततो यावद् असौ पान्थ उत्थायोर्ध्वं
निरीक्षते तावत्तेनावलोकितो हंसः काण्डेन हत्वा व्यापादितः । 
अतोऽहं ब्रवीमि -- दुर्जनेन सम न स्थातव्यमिति ।
०६७
वर्तककथामपि कथयामि --
॥ कथा ५ ॥
एकदा सर्वे पक्षिणः भगवतो
गरुडस्य यात्राप्रसङ्गेन समुद्रतीरं प्रचलिताः ।
तत्र काकेन सह वर्तकश्चलितः । अथ गच्छतो गोपालस्य
मस्तकस्थितभाण्डाद्दधि वारंवारं तेन काकेन खाद्यते ।
ततो यावदसौ दधिभाण्डं भूमौ निधायोर्ध्वमवलोकते तावत्
तेन काकवर्तकौ दृष्टौ । ततस्तेन खेदितः काकः पलायितः ।
वर्तकः मन्दगतिस्तेन प्राप्तो व्यापादितः ।
अतोऽहं ब्रवीमि -- न स्थातव्यं न गन्तव्यम् इत्यादि ॥ ततो मयोक्तम् -- भ्रातः शुक
किमेवं ब्रवीषि । मां प्रति यथा श्रीमद्देवपादास्तथा भवान्
अपि । शुकेनोक्तम् -- अस्त्वेवम् । किंतु ।
दुर्जनैरुच्यमानानि सस्मितानि प्रियाण्यपि ।
अकालकुसुमानीव भयं संजनयन्ति हि ॥ २३॥
दुर्जनत्वं च भवतो वाक्यादेव ज्ञातम् ।
यदनयोर्भूपालयोर्विग्रहे भवद्वचनमेव निदानम् । पश्य ।
प्रत्यक्षेऽपि कृते दोषे मूर्खः सान्त्वेन तुष्यति ।
रथकारो निजां भार्यां सजारां शिरसाकरोत् ॥ २४॥
राज्ञोक्तम् -- कथमेतत् ।
शुकः कथयति --
॥ कथा ६ ॥
अस्ति यौवनश्रीनगरे
मन्दमतिर्नाम रथकारः । स च स्वभार्यां बन्धकीं जानाति ।
किंतु जारेण समं स्वचक्षुषा नैकस्थाने पश्यति । 
ततोऽसौ रथकारः अहमन्यं ग्रामं गच्छामि इत्युक्त्वा चलितः । कियद्
दूरं गत्वा निभृतं पुनरागत्य स्वगृहे खट्वातले स्थितः ।
अथ रथकारो ग्रामान्तरं गत इत्युपजातविश्वासया तद्वध्वा
जारः संध्याकाल एवाहूतः । 
पश्चात्तेन समं तस्यां खट्वायां निर्भरं क्रीडन्ती 
खट्वातलस्थितेन सहानुभूतकिंचिद् अङ्गसंस्पर्शात्स्वामिनं विज्ञाय सा विषण्णाभवत् ।
ततो जारेणोक्तम् -- किमिति त्वमद्य
मया सह निर्भरं न रमसे । विस्मितेव प्रतिभासि ।
अथ तयोक्तम् --
अनभिज्ञोऽसि । योऽसौ मम प्राणेश्वरो येन ममाकौमारं
सख्यं सः अद्य ग्रामान्तरं गतः । तेन विना सकलजनपूर्णोऽप्ययं
ग्रामो मां प्रत्यरण्यवत्प्रतिभाति । 
किं भावि तत्र परस्थाने किं खादितवान्कथं वा प्रसुप्त इत्यस्मद्धृदयं विदीर्यते ।
जारो ब्रूते -- तव किमेवंविधा स्नेहभूमिः स ते रथकारः ।
बन्धक्यवदत् -- रे बर्बर किं ब्रवीषि । शृणु ।
परुषाण्यपि चोक्ता या दृष्टा या क्रुद्धचक्षुषा ।
सुप्रसन्नमुखी भर्तुः सा नारी धर्मभाजनम् ॥ २५॥
०६८
अपरं च । नगरस्थो वनस्थो वा पापो वा यदि वा शुचिः ।
यासां स्त्रीणां प्रियो भर्ता तासां लोका महोदयाः ॥ २६॥
अन्यच्च । भर्ता हि परमं नार्या भूषणं भूषणैर्विना ।
एषा विरहिता तेन शोभनापि न शोभना ॥ २७॥
त्वं जारो
मनोलौल्यात्पुष्पताम्बूलसदृशः कदाचित्सेव्यसे ।
स च स्वामी मां विक्रेतुं देवेभ्यो
ब्राह्मणेभ्योऽपि वा दातुमीश्वरः । किं बहुना । तस्मिज्जीवति जीवामि ।
तन्मरणे चानुमरणं करिष्यामीत्येष मे निश्चयः । यतः ।
तिस्रः कोट्योऽर्धकोटी च यानि लोमानि मानवे ।
तावत्कालं वसेत्स्वर्गे भर्तारं यानुगच्छति ॥ २८॥
अन्यच्च । व्यालग्राही यथा व्यालं बलादुद्धरते बिलात् ।
तद्वद्भर्तारमादाय स्वर्गलोके महीयते ॥ २९॥
अपरं च । चितौ परिष्वज्य विचेतनं पतिं
प्रिया हि या मुञ्चति देहमात्मनः ।
कृत्वापि पापं शतसंख्यमप्यसौ
पतिं गृहीत्वा सुरलोकमाप्नुयात् ॥ ३०॥
एतत्सर्वं श्रुत्वा स रथकारोऽवदत् -- धन्योऽहं
यस्येदृशी प्रियवादिनी स्वामिवत्सला भार्या इति मनसि
निधाय तां खट्वां स्त्रीपुरुषसहितां मूर्ध्नि कृत्वा सानन्दं
ननर्त । अतोऽहं ब्रवीमि -- प्रत्यक्षेऽपि कृते दोषे इत्यादि ॥
ततोऽहं तेन राज्ञा यथाव्यवहारं संपूज्य प्रस्थापितः ।
शुकोऽपि मम पश्चादागच्छन् आस्ते । 
एतत्सर्वं परिज्ञाय यथाकर्तव्यमनुसंधीयताम् । चक्रवाको
विहस्याह -- देव बकेन तावद्देशान्तरमपि गत्वा यथाशक्ति
राजकार्यमनुष्ठितम् । किंतु देव स्वभाव एष मूर्खानाम् । यतः ।
शतं दद्यान्न विवदेदिति विज्ञस्य संमतम् ।
विना हेतुमपि द्वन्द्वमेतन्मूर्खस्य लक्षणम् ॥ ३१॥
राजाह -- किमतीतोपालम्भनेन । प्रस्तुतमनुसंधीयताम् ।
चक्रवाको ब्रूते -- देव विजने ब्रवीमि । यतः ।
वर्णाकारप्रतिध्वानैर्नेत्रवक्त्रविकारतः ।
अप्यूहन्ति मनो धीरास्तस्माद्रहसि मन्त्रयेत् ॥ ३२॥
०६९
राजा मन्त्री च तत्र स्थितौ । अन्येऽन्यत्र
गताः । चक्रवाको ब्रूते -- देव अहमेवं जानामि ।
कस्याप्यस्मन्नियोगिनः प्रेरणया बकेनेदमनुष्ठितम् । यतः ।
वैद्यानामातुरः श्रेयान्व्यसनी यो नियोगिनाम् ।
विदुषां जीवनं मूर्खः सद्वर्णो जीवनं सताम् ॥ ३३॥
राजाब्रवीत् -- भवतु कारणमत्र
पश्चान्निरूपणीयम् । सम्प्रति यत्कर्तव्यं तन् निरूप्यताम् ।
चक्रवाको ब्रूते -- देव प्रणिधिस्तावत्तत्र
यातु । ततस्तदनुष्ठानं बलाबलं च जानीमः । तथा हि ।
भवेत्स्वपरराष्ट्राणां कार्याकार्यावलोकने ।
चारश्चक्षुर्महीभर्तुर्यस्य नास्त्यन्ध एव सः ॥ ३४॥
स च द्वितीयं विश्वासपात्रं गृहीत्वा यातु ।
तेनासौ स्वयं तत्रावस्थाय द्वितीयं तत्रत्यमन्त्रकार्यं
सुनिभृतं निश्चित्य निगद्य प्रस्थापयति । तथा चोक्तं --
तीर्थाश्रमसुरस्थाने शास्त्रविज्ञानहेतुना ।
तपस्विव्यञ्जनोपेतैः स्वचरैः सह संवसेत् ॥ ५॥
गूढचारश्च यो जले स्थले
चरति । ततोऽसावेव बको नियुज्यताम् । एतादृश एव कश्चिद्
बको द्वितीयत्वेन प्रयातु । तद्गृहलोकाश्च राजद्वारे तिष्ठतु । 
किंतु देव एतदपि सुगुप्तमनुष्ठातव्यम् । यतः ।
षट्कर्णो भिद्यते मन्त्रस्तथा प्राप्तश्च वार्तया ।
इत्यात्मना द्वितीयेन मन्त्रः कार्यो महीभृता ॥ ३६॥
पश्य । मन्त्रभेदेऽपि ये दोषा भवन्ति पृथिवीपतेः ।
न शक्यास्ते समाधातुमिति नीतिविदां मतम् ॥ ३७॥
राजा विमृश्योवाच -- प्राप्तस्तावन्मयोत्तमः प्रणिधिः ।
मन्त्री ब्रूते -- तदा सङ्ग्रामविजयोऽपि प्राप्तः ।
अत्रान्तरे प्रतीहारः प्रविश्य
प्रणम्योवाच देव -- जम्बुद्वीपादागतो द्वारि शुकस्तिष्ठति ।
राजा चक्रवाकमालोकते । चक्रवाकेनोक्तम् -- कृतावासे तावद्गत्वा भवतु । 
०७०
पश्चादानीय द्रष्टव्यः ।
प्रतीहारस्तमावासस्थानं नीत्वा गतः ।
राजाह -- विग्रहस्तावदुपस्थितः ।
चक्रवाको ब्रूते -- देव तथापि सहसा विग्रहो न विधिः । यतः ।
सचिवः किं स मन्त्री वा य आदावेव भूपतिम् ।
युद्धोद्योगं स्वभूत्यागं निर्दिशत्यविचारितम् ॥ ३८॥
अपरं च । विजेतुं प्रयतेतारीन्न युद्धेन कदाचन ।
अनित्यो विजयो यस्माद् दृश्यते युध्यमानयोः ॥ ३९।
अन्यच्च । साम्ना दानेन भेदेन समस्तैरथवा पृथक् ।
साधितुं प्रयतेतारीन् न युद्धेन कदाचन ॥ ४०॥
यतः । सर्व एव जनः शूरो ह्यनासादितविग्रहः ।
अदृष्टपरसामर्थ्यः सदर्पः को भवेन्न हि ॥ ४१॥
किं च । न तथोत्थाप्यते ग्रावा प्राणिभिर्दारुणा यथा ।
अल्पोपायान्महासिद्धिरेतन्मन्त्रफलं महत् ॥ ४२॥
किंतु विग्रहमुपस्थितं विलोक्य व्यवह्रियताम् । यतः ।
यथा कालकृतोद्योगात् कृषिः फलवती भवेत् ।
तद्वन्नीतिरियं देव चिरात् फलति न क्षणात् ॥ ४३॥
अपरं च । महतो दूरभीरुत्वमासन्ने शूरता गुणः ।
विपत्तौ हि महांल्लोके धीरतामधिगच्छति ॥ ४४॥
अन्यच्च । प्रत्यूहः सर्वसिद्धीनामुत्तापः प्रथमः किल ।
अतिशीतलमप्यम्भः किं भिनत्ति न भूभृतः ॥ ४५॥
विशेषतश्च देव महाबलोऽसौ चित्रवर्णो राजा । यतः ।
बलिना सह योद्धव्यमिति नास्ति निदर्शनम् ।
तद्युद्धं हस्तिना सार्धं नराणां मृत्युमावहेत् ॥ ४६॥
०७१
अन्यच्च । स मूर्खः कालमप्राप्य योऽपकर्तरि वर्तते ।
कलिर्बलवता सार्धं कीटपक्षोद्गमो यथा ॥ ४७॥
किं च । कौर्मं संकोचमास्थाय प्रहारमपि मर्षयेत् ।
प्राप्तकाले तु नीतिज्ञ उत्तिष्ठेत्क्रूरसर्पवत् ॥ ४८॥
शृणु देव । महत्यल्पेऽप्युपायज्ञः सममेव भवेत् क्षमः ।
समुन्मूलयितुं वृक्षांस्तृणानीव नदीरयः ॥ ४९॥
अतस्तद्दूतोऽयं
शुकोऽत्राश्वास्य तावद्ध्रियतां यावद्दुर्गं सज्जीक्रियते । यतः ।
एकः शतं योधयति प्राकारस्थो धनुर्धरः ।
शतं शतसहस्राणि तस्माद् दुर्गं विधीयते ॥ ५०॥
अदुर्गोविषयः कस्य नारेः परिभवास्पदम् ।
अदुर्गोऽनाश्रयो राजा पोतच्युतमनुष्यवत् ॥ ५१॥
दुर्गं कुर्यान् महाखातमुच्चप्राकारसंयुतम् ।
सयन्त्रं सजलं शैलसरिन्मरुवनाश्रयम् ॥ ५२॥
विस्तीर्णतातिवैषम्यं रसधान्येध्मसंग्रहः ।
प्रवेशश्चापसारश्च सप्तैता दुर्गसम्पदः ॥ ५३॥
राजाह -- दुर्गानुसंधाने को नियुज्यताम् ।
चक्रो ब्रूते --
यो यत्र कुशलः कार्ये तं तत्र विनियोजयेत् ।
कर्मस्वदृष्टकर्मा यः शास्त्रज्ञोऽपि विमुह्यति ॥ ५४॥
तदाहूयतां सारसः । तथानुष्ठिते सत्यागतं सारसमालोक्य
राजोवाच -- भोः सारस त्वं सत्वरं दुर्गमनुसंधेहि ।
सारसः प्रणम्योवाच -- देव दुर्गं तावदिदमेव चिरात्
सुनिरूपितमास्ते महत्सरः ।
किंत्वत्र मध्यवर्तिद्वीपे द्रव्यसङ्ग्रहः कार्यताम् । यतः ।
धान्यानां संग्रहो राजन्नुत्तमः सर्वसंग्रहात् ।
निक्षिप्तं हि मुखे रत्नं न कुर्यात्प्राणधारणम् ॥ ५५॥
०७२
किं च । ख्यातः सर्वरसानां हि लवणो रस उत्तमः ।
गृहीतं च विना तेन व्यञ्जनं गोमयायते ॥ ५६॥
राजाह -- सत्वरं गत्वा सर्वमनुतिष्ठ ।
पुनः प्रविश्य
प्रतीहारो ब्रूते -- देव सिंहलद्वीपादागतो मेघवर्णो नाम वायसराजः
सपरिवारो द्वारि तिष्ठति । देवपादं द्रष्टुमिच्छति ।
राजाह --
काकः पुनः सर्वज्ञो बहुद्रष्टा च । तद् भवति संग्राह्यः ।
चक्रो ब्रूते -- देव अस्त्येवं । किंतु काकः
स्थलचरः । तेनास्मद्विपक्षपक्षे नियुक्तः कथं संग्राह्यः ।
तथा चोक्तम् --
आत्मपक्षं परित्यज्य परपक्षेषु यो रतः ।
स परैर्हन्यते मूढो नीलवर्णशृगालवत् ॥ ५७॥
राजोवाच -- कथमेतत् ।
मन्त्री कथयति --
॥ कथा ७ ॥
अस्त्यरण्ये कश्चिच्छृगालः स्वेच्छया नगरोपान्ते भ्राम्यन् नीलीभाण्डे पतितः । 
पश्चात्तत उत्थातुमसमर्थः प्रातरात्मानं मृतवत् संदर्श्य स्थितः । 
अथ नीलीभाण्डस्वामिना मृत इति ज्ञात्वा
तस्मात्समुत्थाप्य दूरे नीत्वापसारितस्तस्मात्पलायितः ।
ततोऽसौ वनं गत्वा स्वकीयमात्मानं नीलवर्णमवलोक्याचिन्तयत् --
अहमिदानीमुत्तमवर्णः । तद् अहं स्वकीयोत्कर्षं किं न साधयामि ।
इत्यालोच्य
शृगालानाहूय तेनोक्तं - अहं भगवत्या वनदेवतया
स्वहस्तेनारण्यराज्ये सर्वौषधिरसेनाभिषिक्तः ।
तदद्यारभ्यारण्येऽस्मदाज्ञया व्यवहारः कार्यः ।
शृगालाश्च तं विशिष्टवर्णमवलोक्य साष्टाङ्गपातं प्रणम्योचुः -- 
यथाज्ञापयति देव इति अनेनैव क्रमेण
सर्वेष्वरण्यवासिष्वाधिपत्यं तस्य बभूव । 
ततस्तेन स्वज्ञातिभिरावृतेनाधिक्यं साधितम् । ततस्तेन व्याघ्रसिंहादीन्
उत्तमपरिजनान् प्राप्य सदसि शृगालान् अवलोक्य लज्जमानेनावज्ञया
दूरीकृताः स्वज्ञातीयाः  । ततो विषण्णाञ्शृगालानवलोक्य
केनचिद् वृद्धशृगालेनैतत् प्रतिज्ञातं --
मा विषीदत । यदनेनानभ्ज्ञेन
नीतिविदो मर्मज्ञा वयं स्वसमीपात्परिभूतास्तद्यथायं नश्यति तथा विधेयम् । 
यतोऽमी व्याघ्रादयो वर्णमात्रविप्रलब्धाः
शृगालमज्ञात्वा राजानमिमं मन्यन्ते । 
तद्यथायं परिचितो भवति तथा कुरुत । तत्र चैवमनुष्ठेयम् । 
यत् सर्वे संध्यासमये तत्संनिधाने महारावमेकदैव करिष्यथ । 
ततस्तं शब्दमाकर्ण्य जातिस्वभावात्तेनापि शब्दः कर्तव्यः । यतः ।
यः स्वभावो हि यस्यास्ति स नित्यं दुरतिक्रमः ।
श्वा यदि क्रियते राजा तत् किं नाश्नात्युपानहम् ॥ ५८॥
ततः शब्दादभिज्ञाय स व्याघ्रेण
हन्तव्यः । ततस्तथानुष्ठिते सति तद् वृत्तम् । तथा चोक्तम् --
०७३
छिद्रं मर्म च वीर्यं च सर्वं वेत्ति निजो रिपुः ।
दहत्यन्तर्गतश्चैव शुष्कं वृक्षमिवानलः ॥ ५९॥
अतोऽहं ब्रवीमि -- आत्मपक्षं परित्यज्य इत्यादि ।
राजाह -- यद्येवं तथापि
दृश्यतां तावदयं दूराद् आगतः । तत्संग्रहे विचारः कार्यः ।
चक्रो ब्रूते -- देव प्रणिधिः
प्रहितो दुर्ग्श्च सज्जीकृतः । अतः शुकोऽप्यालोक्य प्रस्थाप्यताम् । किं तु
नन्दं जघान चाणक्यस्तीक्ष्णदूतप्रयोगतः ।
तच्छूरान्तरितं दूतं पश्येद्धीरसमन्वितः ॥ ६०॥
ततः सभां कृत्वाहूतः शुकः काकश्च । शुकः किंचिदुन्नतशिरा
दत्तासन उपविश्य ब्रूते -- भो हिरण्यगर्भ त्वां महाराजाधिराजः
श्रीमच्चित्रवर्णः समाज्ञापयति । 
यदि जीवितेन श्रिया वा प्रयोजनमस्ति तदा सत्वरमागत्यास्मच्चरणौ प्रणम । 
नो चेद् अवस्थातुं स्थानान्तरं चिन्तय ।
राजा सकोपमाह -- आः
सभायां कोऽप्यस्माकं नास्ति य एनं गलहस्तयति । 
उत्थाय मेघवर्णो ब्रूते -- देव आज्ञापय । हन्मि दुष्टं शुकम् ।
सर्वज्ञो राजानं
काकं च सान्त्वयन्ब्रूते --  शृणु तावत् ।
न सा सभा यत्र न सन्ति वृद्धा वृद्धा न ते ये न वदन्ति धर्मम् ।
धर्मः स नो यत्र न सत्यमस्ति सत्यं न तद्यच्छलमभ्युपैति ॥ ६१॥
यतो धर्मश्चैषः । दूतो म्लेच्छोऽप्यवध्यः स्याद्राजा दूतमुखो यतः ।
उद्यतेष्वपि शस्त्रेषु दूतो वदति नान्यथा ॥ ६२॥
अपरं च । स्वापकर्षं परोत्कर्षं दूतोक्तैर्मन्यते तु कः ।
सदैवावध्यभावेन दूतः सर्वं हि जल्पति ॥ ६३॥
ततो राजा काकश्च स्वां
प्रकृतिमापन्नौ । शुकोऽप्युत्थाय चलितः । पश्चाच्चक्रवाकेणानीय
प्रबोध्य कनकालङ्कारादिकं दत्वा संप्रेषितो ययौ ।
शुकोऽपि विन्ध्याचलं गत्वा  राजानं प्रणतवान् ।
तमालोक्य चित्रवर्णो राजोवाच -- शुक का वार्ता । कीदृशोऽसौ देशः ।
शुको ब्रूते -- देव संक्षेपादियं वार्ता । संप्रति युद्धोद्योगः
क्रियताम् । देशश्चासौ कर्पूरद्वीपः स्वर्गैकदेशः
कथं वर्णयितुं शक्यते । 
ततः सर्वान् शिष्टानाहूय राजा मन्त्रयितुमुपविष्टः । आह च -- संप्रति
कर्तव्यविग्रहे यथाकर्तव्यमुपदेशं ब्रूत । विग्रहः पुनरवश्यं
कर्तव्यः । तथा चोक्तम् --
असंतुष्टा द्विजा नष्टा संतुष्टाश्च महीभुजः ।
सलज्जा गणिका नष्टा निर्लज्जाश्च कुलस्त्रियः ॥ ६४॥
०७४
दूरदर्शी नाम गृध्रो ब्रूते --
देव व्यसनितया विग्रहो न विधिः । यतः ।
मित्रामात्यसुहृद्वर्गा यदा स्युर्दृढभक्तयः ।
शत्रूणां विपरीताश्च कर्तव्यो विग्रहस्तदा ॥ ६५॥
अन्यच्च । भूमिर्मित्रं हिरण्यं च विग्रहस्य फलं त्रयम् ।
यदैतन्निश्चितं भावि कर्तव्यो विग्रहस्तदा ॥ ६६॥
राजाह --
मम बलानि तावदवलोकयतु मन्त्री । तदैतेषामुपयोगो ज्ञायताम् ।
एवमाहूयतां मौहूर्तिकः । निर्णीय शुभलग्नं यात्रार्थं ददातु ।
मन्त्री ब्रूते --
तथापि सहसा यात्राकरणमनुचितम् । यतः ।
विशन्ति सहसा मूढा ये विचार्य द्विषद्बलम् ।
खड्गधारापरिष्वङ्गं लभन्ते ते सुनिश्चितम् ॥ ६७॥
राजाह -- मन्त्रिन् ममोत्साहभङ्गं सर्वथा
मा कृथाः । विजिगीषुर्यथा परभूमिमाक्रमति तथा कथय ।
गृध्रो ब्रूते -- तत्कथयामि ।
किंतु तदनुष्ठितमेव फलप्रदम् । तथा चोक्तम् --
किं मन्त्रेणाननुष्ठाने शास्त्रवत्पृथिवीपतेः ।
न ह्यौषधपरिज्ञानाद्व्याधेः शान्तिः क्वचिद् भवेत् ॥ ६८॥
राजादेशश्चानतिक्रमणीय इति यथाश्रुतं निवेदयामि । शृणु ।
नद्यद्रिवनदुर्गेषु यत्र यत्र भयं नृप ।
तत्र तत्र च सेनानीर्यायाद्व्यूहीकृतैर्बलैः ॥ ६९॥
बलाध्यक्षः पुरो यायात्प्रवीरपुरुषान्वितः ।
मध्ये कलत्रं स्वामी च कोशः फल्गु च यद् बलम् ॥ ७०॥
पार्श्वयोरुभयोरश्वा अश्वानां पार्श्वतो रथाः ।
रथानां पार्श्वयोर्नागा नागानां च पदातयः ॥ ७१॥
पश्चात्सेनापतिर्यायात्खिन्नानाश्वासयञ्छनैः ।
मन्त्रिभिः सुभटैर्युक्तः प्रतिगृह्य बलं नृप ॥ ७२॥
०७५
समेयाद्विषमं नागैर्जलाढ्यं समहीधरम् ।
सममश्वैर्जलं नौभिः सर्वत्रैव पदातिभिः ॥ ७३॥
हस्तिनां गमनं प्रोक्तं प्रशस्तं जलदागमे ।
तद् अन्यत्र तुरङ्गाणां पत्तीनां सर्वदैव हि ॥ ७४॥
शैलेषु दुर्गमार्गेषु विधेयं नृपरक्षणम् ।
सुयोधै रक्षितस्यापि शयनं योगनिद्रया ॥ ७५॥
नाशयेत् कर्षयेच्छत्रून्दुर्गकण्टकमर्दनैः ।
परदेशप्रवेशे च कुर्यादाटविकान्पुरः ॥ ७६॥
यत्र राजा तत्र कोशो विना कोशान्न राजता ।
स्वभृत्येभ्यस्ततो दद्यात्को हि दातुर्न युध्यते ॥ ७७॥
यतः । न नरस्य नरो दासो दासस्त्वर्थस्य भूपते ।
गौरवं लाघवं वापि धनाधननिबन्धनम् ॥ ७८॥
अभेदेन च युध्येरन् रक्षेयुश्च परस्परम् ।
फल्गु सैन्यं च यत्किंचिन्मध्ये व्यूहस्य कारयेत् ॥ ७९॥
पदातींश्च महीपालः पुरोऽनीकस्य योजयेत् ।
उपरुध्यारिमासीत राष्ट्रं चास्योपपीडयेत् ॥ ८०॥
स्यन्दनाश्वैः समे युध्येदनूपे नौद्विपैस्तथा ।
वृक्षगुल्मावृते चापैरसिचर्मायुधैः स्थले ॥ ८१॥
दूषयेच्चास्य सततं यवसान्नोदकेन्धनम् ।
भिन्द्याच्चैव तडागानि प्राकारान् परिखास्तथा ॥ ८२॥
बलेषु प्रमुखो हस्ती न तथान्यो महीपतेः ।
निजैरवयवैरेव मातङ्गोऽष्टायुधः स्मृतः ॥ ८३॥
बलमश्वश्च सैन्यानां प्राकारो जङ्गमो यतः ।
तस्मादश्वाधिको राजा विजयी स्थलविग्रहे ॥ ८४॥
तथा चोक्तम् । युध्यमाना हयारूढा देवानामपि दुर्जयाः ।
अपि दूरस्थितास्तेषां वैरिणो हस्तवर्तिनः ॥ ८५॥
प्रथमं युद्धकारित्वं समस्तबलपालनम् ।
दिङ्मार्गाणां विशोधित्वं पत्तिकर्म प्रचक्षते ॥ ८६॥
०७६
स्वभावशूरमस्त्रज्ञमविरक्तं जितश्रमम् ।
प्रसिद्धक्षत्रियप्रायं बलं श्रेष्ठतमं विदुः ॥ ८७॥
यथा प्रभुकृतान्मानाद्युध्यन्ते भुवि मानवाः ।
न तथा बहुभिर्दत्तैर्द्रविणैरपि भूपते ॥ ८८॥
वरमल्पबलं सारं न कुर्यान्मुण्डमण्डलीम् ।
कुर्यादसारभङ्गो हि सारभङ्गमपि स्फुटम् ॥ ८९॥
अप्रसादोऽनधिष्ठानं देयांशहरणं च यत् ।
कालयापोऽप्रतीकारस्तद्वैराग्यस्य कारणम् ॥ ९०॥
अपीडयन्बलं शत्रूञ्जिगीषुरभिषेणयेत् ।
सुखसाध्यं द्विषां सैन्यं दीर्घयानप्रपीडितम् ॥ ९१॥
दायादाद् अपरो मन्त्रो नास्ति भेदकरो द्विषाम् ।
तस्मादुत्थापयेद् यत्नाद्दायादं तस्य विद्विषः ॥ ९२॥
सन्धाय युवराजेन यदि वा मुख्यमन्त्रिणा ।
अन्तः प्रकोपनं कार्यमभियोक्तुः स्थिरात्मनः ॥ ९३॥
क्रूरं मित्रं रणे चापि भङ्गं दत्त्वाभिघातयेत् ।
अथवा गोग्रहाकृष्ट्या तन्मुख्याश्रितबन्धनात् ॥ ९४॥
०७७
स्वराज्यं वासयेद्राजा परदेशापवाहनात् ।
अथवा दानमानाभ्यां वासितं धनदं हि तत् ॥ ९५॥
राजाःअ -- आः किं बहुनोदितेन ।
आत्मोदयः परज्यानिर्द्वयं नीतिरितीयती ।
तदूरीकृत्य कृतिभिर्वाचस्पत्यं प्रतायते ॥ ९६॥
मन्त्रिणा विहस्योक्तम् -- सर्वं सत्यमेतत् । किंतु ।
अन्यद् उच्छृङ्खलं सत्त्वमन्यच्छास्त्रनियन्त्रितम् ।
सामानाधिकरण्यं हि तेजस्तिमिरयोः कुतः ॥ ९७॥
तत उत्थाय राजा मौहूर्तिकावेदितलग्ने प्रस्थितः । अथ
प्रणिधिप्रहितश्चरो हिरण्यगर्भमागत्योवाच -- 
देव समागतप्रायो राजा चित्रवर्णः । संप्रति मलयपर्वताधित्यकायां
समावासितकटको वर्तते । दुर्गशोधनं प्रतिक्षणमनुसंधातव्यम्
यतोऽसौ गृध्रो महामन्त्री । किं च केनचित्सह तस्य
विश्वासकथाप्रसङ्गेनैव तदिङ्गितमवगतं मया । 
यदनेन कोऽप्यस्मद्दुर्गे प्रागेव नियुक्तः ।
चक्रो ब्रूते -- देव काक एवासौ संभवति ।
राजाह -- न कदाचिद् एतत् । यद्येवं तदा कथं
०७८
तेन शुकस्याभिभवायोद्योगः कृतः । 
अपरं च । शुकस्य गमनात् तस्य विग्रहोत्साहः । स चिराद् अत्रास्ते ।
मन्त्री ब्रूते -- तथाप्यागन्तुकः शङ्कनीयः ।
राजाह --
आगन्तुका अपि कदाचिदुपकारका दृश्यन्ते । शृणु ।
परोऽपि हितवान्बन्धुर्बन्धुरप्यहितः परः ।
अहितो देहजो व्याधिर्हितमारण्यमौषधम् ॥ ९८॥
अपरं च । आसीद्वीरवरो नाम शूद्रकस्य महीभृतः ।
सेवकः स्वल्पकालेन स ददौ सुतमात्मनः ॥ ९९॥
चक्रः पृच्छति -- कथमेतत् ।
राजा कथयति --
॥ कथा ८ ॥
अहं पुरा शूद्रकस्य राज्ञः क्रीडासरसि कर्पूरकेलिनाम्नो
राजहंसस्य पुत्र्या कर्पूरमञ्जर्या सहानुरागवानभवम् । 
तत्र वीरवरो नाम राजपुत्रः कुतश्चिद्देशादागत्य राजद्वारमुपगम्य प्रतीहारमुवाच --
अहं तावद्वर्तनार्थी राजपुत्रः रजदर्शनं कारय ।
ततस्तेनासौ राजदर्शनं कारितो ब्रूते -- देव
यदि मया सेवकेन प्रयोजनमस्ति तदास्मद्वर्तनं क्रियताम् ।
शूद्रक उवाच -- किं ते वर्तनम् ।
वीरवरो ब्रूते -- प्रत्यहं सुवर्णशतचतुष्टयम्  ।
राजाह -- का ते सामग्री ।
वीरवरो ब्रूते -- द्वौ बाहू । तृतीयश्च खड्गः ।
राजाह -- नैतच्छक्यम् ।
तच्छ्रुत्वा वीरवरः प्रणम्य चलितः । अथ मन्त्रिभिरुक्तम् --
देव दिनचतुष्टयस्य वर्तनं दत्त्वा ज्ञायतामस्य
स्वरूपम् । किमुपयुक्तोऽयमेतावद्वर्तनं गृह्णात्यनुपयुक्तो वेति ।
ततो मन्त्रिवचनाद् आहूय वीरवराय ताम्बूलं दत्त्वा
सुवर्णशतचतुष्टयं दत्तम् । तद्विनियोगश्च राज्ञा सुनिभृतं निरूपितः ।
तदर्धं वीरवरेण देवेभ्यो ब्राह्मणेभ्यश्च दत्तम् । 
स्थितस्यार्धं दुःखितेभ्यः । तदवशिष्टं भोज्यव्ययविलासव्ययेन व्ययितम् । 
एतत्सर्वं नित्यकृत्यं कृत्वा राजद्वारमहर्निशं खड्गपाणिः सेवते ।
यदा च राजा स्वयं समादिशति तदा स्वगृहमपि याति । 
अथैकदा कृष्णचतुर्दश्यां रात्रौ राजा सकरुणं क्रन्दनध्वनिं
शुश्राव । शुद्रक उवाच -- कः कोऽत्र द्वारि ।
तेनोक्तं -- देव अहं वीरवरः ।
राजोवाच -- क्रन्दनानुसरणं क्रियताम् ।
वीरवरः यथाज्ञापयति देव इत्युक्त्वा चलितः ।
राज्ञा च चिन्तितम् -- नैतदुचितम् । अयमेकाकी राजपुत्रो मया सूचीभेद्ये तमसि
प्रेरितः । तदनु गत्वा किमेतदिति निरूपयामि ।
ततो राजापि
खड्गमादाय तदनुसरणक्रमेण नगराद्बहिर्निर्जगाम । 
गत्वा च वीरवरेण सा रुदती रूपयौवनसंपन्ना सर्वालङ्कारभूषिता काचित्
स्त्री दृष्टा पृष्टा च -- का त्वम् । किमर्थं रोदिषीति ।
स्त्रियोक्तम् -- अहमेतस्य शूद्रकस्य राज्ञो लक्ष्मीः । 
चिरादेतस्य भुजच्छायायां महता सुखेन विश्रान्ता । इदानीमन्यत्र गमिष्यामि ।
वीरवरो ब्रूते -- यत्रापायः संभवति तत्रोपायोऽप्यस्ति ।
तत्कथं स्यात् पुनरिहावलम्बनं भगवत्याः ।
लक्ष्मीरुवाच -- यदि त्वमात्मनः पुत्रं शक्तिधरं
द्वात्रिंशल्लक्षणोपेतं भगवत्याः सर्वमङ्गलाया उपहारीकरोषि
तदाहं पुनरत्र सुचिरं सुखं निवसामि । इत्युक्त्वादृश्याभवत् ।
०७९
ततो वीरवरेण स्वगृहं
गत्वा निद्राणा स्ववधूः प्रबोधिता पुत्रश्च । 
तौ निद्रां परित्यज्योत्थायोपविष्टौ । वीरवरस्तत्सर्वं लक्ष्मीवचनमुक्तवान् ।
तच्छ्रुत्वा सानन्दः शक्तिधरो ब्रूते -- धन्योऽहमेवम्भूतः ।
स्वामिराज्यरक्षार्थं यस्योपयोगः । तत्तात कोऽधुना विलम्बस्य हेतुः । 
कदापि तावदेवंविध एव कर्मण्येतस्य देहस्य विनियोगः श्लाघ्यः । यतः ।
धनानि जीवितं चैव परार्थे प्राज्ञ उत्सृजेत् ।
सन्निमित्तं वरं त्यागो विनाशे नियते सति ॥ १००॥
शक्तिधरमातोवाच -- यद्येतन्न कर्तव्यं तत्केनान्येन
कर्मणा मुख्यस्य महावर्तनस्य निष्क्रयो भविष्यति । 
इत्यालोच्य सर्वे सर्वमङ्गलायाः स्थानं गताः । तत्र सर्वमङ्गलां संपूज्य
वीरवरो ब्रूते -- देवि प्रसीद । विजयतां विजयतां शूद्रको महाराजः ।
गृह्यतामयमुपहारः । इत्युक्त्वा पुत्रस्य शिरश्चिच्छेद । ततो
वीरवरश्चिन्तयामास -- गृहीतराजवर्तनस्य तावन्निस्तारः कृतः ।
अधुना निष्पुत्रस्य मे जीवनं विडम्बनम् । इत्यालोच्यात्मनः शिरश्चिन्नवान् ।
ततः स्त्रियापि स्वामिनः पुत्रस्य च शोकार्तया तद् अनुष्ठितम् । 
एतत्सर्वं श्रुत्वा दृष्ट्वा च स राजा साश्चर्यं चिन्तयामास --
जीवन्ति च म्रियन्ते च मद्विधाः क्षुद्रजन्तवः ।
अनेन सदृशो लोके न भूतो न भविष्यति ॥ १०१॥
तदेतत्परित्यक्तेन मम राज्येनापि अप्रयोजनम् । ततः
स्वशिरश्छेत्तुमुल्लासितः खड्गः शूद्रकेणापि । 
अथ भगवत्या सर्वमङ्गलया प्रत्यक्षभूतया राजा हस्ते धृत उक्तश्च --
पुत्र प्रसन्नास्मि ते ।
एतावता साहसेनालम् । जीवनान्तेऽपि तव राज्यभङ्गो नास्ति ।
राजा च साष्टाङ्गपातं प्रणम्योवाच -- देवि किं मे राज्येन ।
जीवितेन वा किं प्रयोजनम् ।
यद्यहमनुकम्पनीयस्तदा ममायुःशेषेणायं सदारपुत्रो
वीरवरो जीवतु । अन्यथाहं यथाप्राप्तां गतिं गच्छामि ।
भगवत्युवाच -- पुत्र अनेन ते सत्त्वोत्कर्षेण
भृत्यवात्सल्येन च सर्वथा संतुष्टास्मि । गच्छ विजयी भव ।
अयमपि सपरिवारो राजपुत्रो जीवतु । इत्युक्त्वा देव्यदृश्याभवत् ।
ततो वीरवरः सपुत्रदारः प्राप्तजीवनः स्वगृहं गतः । 
राजापि तैरलक्षितः सत्वरं प्रासादगर्भं गत्वा तथैव सुप्तः ।
अथ
वीरवरो द्वारस्थः पुनर्भूपालेन पृष्टः सन्नुवाच -- 
देव सा रुदती मामवलोक्यादृश्याभवत् । न काप्यन्या वार्ता विद्यते ।
तद्वचनमाकर्ण्य संतुष्टो राजा साश्चर्यं अचिन्तयत् -- 
कथमयं श्लाघ्यो महासत्त्वः । यतः ।
प्रियं ब्रूयादकृपणः शूरः स्यादविकत्थनः ।
दाता नापात्रवर्षी च प्रगल्भः स्यादनिष्ठुरः ॥ १०२॥
एतन्महापुरुषलक्षणमेतस्मिन्सर्वमस्ति ।
ततः स राजा प्रातः शिष्टसभां कृत्वा
सर्ववृत्तान्तं प्रस्तुत्य प्रसादात्तस्मै कर्णाटराज्यं ददौ । 
तत् किमागन्तुको जातिमात्राद्दुष्टः । तत्राप्युत्तमाधममध्यमाः सन्ति ।
चक्रवाको ब्रूते --
०८०
योऽकार्यं कार्यवच्छास्ति स किंमन्त्री नृपेच्छया ।
वरं स्वामिमनोदुःखं तन्नाशो न त्वकार्यतः ॥ १०३॥
वैद्यो गुरुश्च मन्त्री च यस्य राज्ञः प्रियंवदाः ।
शरीरधर्मकोशेभ्यः क्षिप्रं स परिहीयते ॥ १०४॥
शृणु देव । पुण्याल्लब्धं यदेकेन तन्ममापि भविष्यति ।
हत्वा भिक्षुमतो मोहान्निध्यर्थी नापितो हतः ॥ १०५॥
राजा पृच्छति -- कथमेतत् ।
मन्त्री कथयति --
॥ कथा ९ ॥
अस्त्ययोध्यायां पुरि चूडामणिर्नाम क्षत्रियः । तेन धनार्थिना
महता कायक्लेशेन भगवांश्चन्द्रार्धचूडामणिश्चिरमाराधितः ।
ततः क्षीणपापोऽसौ स्वप्ने दर्शनं दत्त्वा
भगवदादेशाद्यक्षेश्वरेणादिष्टः -- यत्त्वमद्य प्रातः 
क्षौरं कृत्वा लगुडहस्तः सन्स्वगृहद्वारि निभृतं स्थास्यसि ।
ततो यमेवागतं प्राङ्गणे भिक्षुकं
पश्यसि तं निर्दयं लगुडप्रहारेण हनिष्यसि । 
ततोऽसौ भिक्षुः तत्क्षणात्सुवर्णकलशो भविष्यति । तेन त्वया
यावज्जीवं सुखिना भवितव्यम् । ततस्तथानुष्ठिते तद्वृत्तम् ।
तच्च क्षौरकरणायानीतेन नापितेनालोक्य चिन्तितम् --
अये निधिप्राप्तेरयमुपायः । तदहमप्येवं किं न करोमि ।
ततः प्रभृति स नापितः प्रत्यहं तथाविधो लगुडहस्तः सुनिभृतं
भिक्षोरागमनं प्रतीक्षते । एकदा तेन तथा प्राप्तो भिक्षुर्लगुडेन व्यापादितः । 
तस्मादपराधात्सोऽपि नापितो राजपुरुषैस्ताडितः पञ्चत्वं गतः ।
अतोऽहं ब्रवीमि -- पुण्याल्लब्धं यदेकेन इत्यादि ।
राजाह --
पुरावृत्तकथोद्गारैः कथं निर्णीयते परः ।
स्यान्निष्कारणबन्धुर्वा किं वा विश्वासघातकः ॥ १०६॥
यातु । प्रस्तुतमनुसंधीयताम् । मलयाधित्यकायां चेच्चित्रवर्णस्तद्
अधुना किं विधेयम् । मन्त्री वदति -- 
देव आगतप्रणिधिमुखान् मया श्रुतं यन्महामन्त्रिणो गृध्रस्योपदेशे चित्रवर्णेनानादरः
कृतः । अतोऽसौ मूढो जेतुं शक्यः । तथा चोक्तम् --
लुब्धः क्रूरोऽलसोऽसत्यः प्रमादी भीरुरस्थिरः ।
मूढो योधावमन्ता च सुखच्छेद्यो रिपुः स्मृतः ॥ १०७॥
ततोऽसौ यावदस्मद्दुर्गद्वाररोधं न करोति
तावन्नद्यद्रिवनवर्त्मसु तद्बलानि
हन्तुं सारसादयः सेनापतयो नियुज्यन्ताम् । तथा चोक्तम् ॥
दीर्घवर्त्मपरिश्रान्तं नद्यद्रिवनसंकुलम् ।
घोराग्निभयसंत्रस्तं क्षुत्पिपासाहितक्लमम् ॥ १०८॥
०८१
प्रमत्तं भोजनव्यग्रं व्याधिदुर्भिक्षपीडितम् ।
असंस्थितमभूयिष्ठं वृष्टिवातसमाकुलम् ॥ १०९॥
पङ्कपांशुजलाच्छन्नं सुव्यस्तं दस्युविद्रुतम् ।
एवम्भूतं महीपालः परसैन्यं विघातयेत् ॥ ११०॥
अन्यच्च । अवस्कन्दभयाद्राजा प्रजागरकृतश्रमम् ।
दिवासुप्तं समाहन्यान्निद्राव्याकुलसैनिकम् ॥ १११॥
अतस्तस्य प्रमादिनो बलं गत्वा यथावकाशं दिवानिशं
घ्नन्त्वस्मत्सेनापतयः । 
तथानुष्ठिते चित्रवर्णस्य सैनिकाः सेनापतयश्च बहवो निहताः । ततश्चित्रवर्णो विषण्णः
स्वमन्त्रिणं दूरदर्शिनमाह -- तात किमित्यस्मदुपेक्षा
क्रियते । किं क्वाप्यविनयो ममास्ति । तथा चोक्तम् --
न राज्यं प्राप्तमित्येव वर्तितव्यमसांप्रतम् ।
श्रियं ह्यविनयो हन्ति जरा रूपमिवोत्तमम् ॥ ११२॥
अन्यच्च । दक्षः श्रियमधिगच्छति पथ्याशी कल्यतां सुखमरोगी ।
उद्युक्तो विद्यान्तं धर्मार्थयशांसि च विनीतः ॥ ११३॥
गृध्रोऽवदत् -- देव शृणु ।
अविद्वानपि भूपालो विद्यावृद्धोपसेवया ।
परां श्रियमवाप्नोति जलासन्नतरुर्यथा ॥ ११४॥
अन्यच्च । पानं स्त्री मृगया द्यूतमर्थदूषणमेव च ।
वाग्दण्डयोश्च पारुष्यं व्यसनानि महीभुजाम् ॥ ११५॥
किं च । न साहसैकान्तरसानुवर्तिना
न चाप्युपायोपहतान्तरात्मना ।
विभूतयः शक्यमवाप्तुमूर्जिता
नये च शौर्ये च वसन्ति संपदः ॥ ११६॥
त्वया स्वबलोत्साहमवलोक्य साहसैकरसिना मयोपन्यस्तेष्वपि
मन्त्रेष्वनवधानं वाक्पारुष्यं च कृतम् । 
अतो दुर्नीतेः फलमिदमनुभूयते । तथा चोक्तम् --
०८२
दुर्मन्त्रिणं कमुपयान्ति न नीतिदोषाः
संतापयन्ति कमपथ्यभुजं न रोगाः ।
कं श्रीर्न दर्पयति कं न निहन्ति मृत्युः
कं स्त्रीकृता न विषयाः परितापयन्ति ॥ ११७॥
अपरं च । मुदं विषादः शरदं हिमागमस्तमो विवस्वान् सुकृतं कृतघ्नता ।
प्रियोपपत्तिः शुचमापदं नयः श्रियं समृद्धामपि हन्ति दुर्नयः ॥ ११८॥
ततो मयाप्यालोचितम् -- प्रज्ञाहीनोऽयं राजा । न चेत्कथं
नीतिशास्त्रकथाकौमुदीं वागुल्काभिस्तिमिरयति । यतः ।
यस्य नास्ति स्वयं प्रज्ञा शास्त्रं तस्य करोति किम् ।
लोचनाभ्यां विहीनस्य दर्पणः किं करिष्यति ॥ ११९॥
इत्याहमपि तूष्णीं स्थितः । अथ राजा बद्धाञ्जलिराह -- तात
अस्त्वयं ममापराधः । इदानीं यथाहमवशिष्टबलसहितः
प्रत्यावृत्य विन्ध्याचलं गच्छामि तथोपदिश ।
गृध्रः स्वगतं चिन्तयति -- क्रियतामत्र प्रतीकारः । यतः ।
देवतासु गुरौ गोषु राजसु ब्राह्मणेषु च ।
नियन्तव्यः सदा कोपो बालवृद्धातुरेषु च ॥ १२०॥
मन्त्री विहस्य ब्रूते -- देव मा भैषीः । समाश्वसिहि । शृणु देव ।
मन्त्रिणां भिन्नसंधाने भिषजां सांनिपातिके ।
कर्मणि व्यज्यते प्रज्ञा सुस्थे को वा न पण्डितः ॥ १२१॥
अपरं च । आरम्भन्तेऽल्पमेवाज्ञाः कामं व्यग्रा भवन्ति च ।
महारम्भाः कृतधियस्तिष्ठन्ति च निराकुलाः ॥ १२२॥
तद् अत्र भवत्प्रतापादेव दुर्गं भङ्क्त्वा
कीर्तिप्रतापसहितं त्वामचिरेण कालेन विन्ध्याचलं नेष्यामि ।
राजाह -- कथमधुना स्वल्पबलेन तत्संपद्यते ।
गृध्रो वदति -- देव सर्वं भविष्यति ।
यतो विजिगीषोरदीर्घसूत्रता विजयसिद्धेरवश्यंभावः ।
तत्सहसैव दुर्गद्वारावरोधः क्रियताम् ।
अथ प्रणिधिना बकेनागत्य हिरण्यगर्भस्य कथितम् -- देव
स्वल्पबल एवायं राजा चित्रवर्णो
गृध्रस्य मन्त्रोपष्टम्भादागत्य दुर्गद्वारावरोधं करिष्यति ।
राजहंसो ब्रूते -- सर्वज्ञ किमधुना विधेयम् । चक्रो ब्रूते -- स्वबले सारासारविचारः
क्रियताम् । तज्ज्ञात्वा सुवर्णवस्त्रादिकं यथार्हं प्रसादप्रदानं च क्रियताम् । यतः ।
०८३
यः काकिनीमप्यपथप्रपन्नां समुद्धरेन्निष्कसहस्रतुल्याम् ।
कालेषु कोटिष्वपि मुक्तहस्तस्तं राजसिंहं न जहाति लक्ष्मीः ॥ १२३॥
अन्यच्च । क्रतौ विवाहे व्यसने रिपुक्षये यशस्करे कर्मणि मित्रसंग्रहे ।
प्रियासु नारीष्वधनेषु बान्धुषु ह्यतिव्ययो नास्ति नराधिपाष्टसु ॥ १२४॥
यतः । मूर्खः स्वल्पव्ययत्रासात्सर्वनाशं करोति हि ।
कः सुधीस्त्यजते भाण्डं शुल्कस्यैवातिसाध्वसात् ॥ १२५॥
राजाह -- कथमिह समयेऽतिव्ययो
युज्यते । उक्तं च -- आपदर्थे धनं रक्षेत् --
मन्त्री ब्रूते -- श्रीमतां कथमापदः ।
राजाह -- कदाचिच्चलते लक्ष्मीः
मन्त्री ब्रूते -- संचितापि विनश्यति ॥ १२६ ॥
तद्देव कार्पण्यं विमुच्य स्वसुभटा दानमानाभ्यां पुरस्क्रियन्ताम् । तथा चोक्तम् --
परस्परज्ञाः संहृष्टास्त्यक्तुं प्राणान्सुनिश्चिताः ।
कुलीनाः पूजिताः सम्यग्विजयन्ते द्विषद्बलम् ॥ १२७॥
अपरं च । सुभटाः शीलसम्पन्नाः संहताः कृतनिश्चयाः ।
अपि पञ्चशतं शूरा मृद्नन्ति रिपुवाहिनीम् ॥ १२८॥
किं च । शिष्टैरप्यविशेषज्ञ उग्रश्च कृतनाशकः ।
त्यज्यते किं पुनर्नान्यैर्यश्चाप्यात्मंभरिर्नरः ॥ १२९॥
यतः । सत्यं शौर्यं दया त्यागो नृपस्यैते महागुणाः ।
एतैस्त्यक्तो महीपालः प्राप्नोति खलु वाच्यताम् ॥ १३०॥
ईदृशि प्रस्तावेऽमात्यास्तावदवश्यमेव पुरस्कर्तव्याः । तथा चोक्तम् --
यो येन प्रतिबद्धः स्यात्सह तेनोदयी व्ययी ।
स विश्वस्तो नियोक्तव्यः प्राणेषु च धनेषु च ॥ १३१॥
यतः । धूर्तः स्त्री वा शिशुर्यस्य मन्त्रिणः स्युर्महीपतेः ।
अनीतिपवनक्षिप्तः कार्याब्धौ स निमज्जति ॥ १३२॥
शृणु देव । हर्षक्रोधौ यतौ यस्य शास्त्रार्थे प्रत्ययस्तथा ।
नित्यं भृत्यान्ववेक्षा च तस्य स्याद्धनदा धरा ॥ १३३॥
येषां राज्ञा सह स्यातामुच्चयापचयौ ध्रुवम् ।
अमात्या इति तान्राजा नावमन्येत्कदाचन ॥ १३४॥
०८४
यतः । महीभुजो मदान्धस्य विषमे कार्यसागरे ।
स्खलतो हि करालम्बः सुहृत्सचिवचेष्टितम् ॥ १३५ ॥
अथागत्य प्रणम्य मेघवर्णो ब्रूते -- देव
दृष्टिप्रसादं कुरु । एष युद्धार्थो विपक्षो दुर्गद्वारि वर्तते ।
तद् देवपादादेशाद् बहिर्निःसृत्य
स्वविक्रमं दर्शयामि । तेन देवपादानामानृण्यमुपगच्छामि ।
चक्रो ब्रूते -- मैवम् । यदि बहिर्निःसृत्य
योद्धव्यम् तदा दुर्गाश्रयणमेव निष्प्रयोजनम् ।
अपरं च । विषमोऽपि यथा नक्रः सलिलान् निसृतो वशः ।
वनाद्विनिर्गतः शूरः सिंहोऽपि स्याच्छृगालवत् ॥ १३६॥
देव स्वयं गत्वा दृश्यतां युद्धम् । यतः ।
पुरस्कृत्य बलं राजा योधयेदवलोकयन् ।
स्वामिनाधिष्ठितः श्वापि किं न सिंहायते ध्रुवम् ॥ १३७॥
अनन्तरं ते सर्वे दुर्गद्वारं गत्वा महाहवं कृतवन्तः ।
अपरेद्युश्चित्रवर्णो राजा गृध्रमुवाच -- तात ।
स्वप्रतिज्ञातमधुना निर्वाहय ।
गृध्रो ब्रूते -- देव शृणु तावत् ।
अकालसहमत्यल्पं मूर्खव्यसनिनायकम् ।
अगुप्तं भीरुयोधं च दुर्गव्यसनमुच्यते ॥ १३८॥
तत् तावद् अत्र नास्ति । उपजापश्चिरारोधोऽवस्कन्दस्तीव्रपौरुषम् ।
दुर्गस्य लङ्घनोपायाश्चत्वारः कथिता इमे ॥ १३९॥
अत्र च यथाशक्ति क्रियते यत्नः । कर्णे कथयति एवमेव ।
ततोऽनुदित एव भास्करे चतुर्ष्वपि दुर्गद्वारेषु प्रवृत्ते युद्धे
दुर्गाभ्यन्तरगृहेष्वेकदा काकैरग्निर्निक्षिप्तः । 
ततः गृहीतं गृहीतं दुर्गम् इति
कोलाहलं श्रुत्वानेकगृहेषु च प्रदीप्तं पावकं प्रत्यक्षेणावलोक्य राजहंसस्य
सैनिकास्तथान्ये दुर्गवासिनः सत्वरं ह्रदं प्रविष्टाः । यतः ।
सुमन्त्रितं सुविक्रान्तं सुयुद्धं सुपलायितम् ।
प्राप्तकाले यथाशक्ति कुर्यान्न तु विचारयेत् ॥ १४०॥
राजा हंसश्च सुखिस्वभावान् मन्दगतिः । सारसद्वितीयश्च चित्रवर्णस्य
सेनापतिना कुक्कुटेनागत्य वेष्टितः । हिरण्यगर्भः सारसमाह --
सारस सेनापते ममानुरोधादात्मानं कथं व्यापादयिष्यसि ।
गन्तुं त्वंअधुनापि समर्थः । तद्गत्वा
जलं प्रविश्यात्मानं परिरक्ष । 
अस्मत्पुत्रं चूडामणिनामानं सर्वज्ञसंमत्या राजानं करिष्यसि ।
सारसो ब्रूते -- देव न वक्तव्यमेवं दुःसहं वचः ।
यावच्चन्द्रार्कौ दिवि तिष्ठतस्तावद्विजयतां देवः ।
अहं देव दुर्गाधिकारी मन्मांसासृग्विलिप्तेन
द्वारवर्त्मना प्रविशतु शत्रुः । अपरं च देव ।
०८५
क्षमी दाता गुणग्राही स्वामी दुःखेन लभ्यते ।
राजाह -- सत्यमेवैतत् । किंतु ।
शुचिर्दक्षोऽनुरक्तश्च जाने भृत्योऽपि दुर्लभः ॥ १४१॥
सारसो ब्रूते -- अन्यच्च देव शृणु ।
यदि समरमपास्य नास्ति मृत्योर्-
भयमिति युक्तमितोऽन्यतः प्रयातुम् ।
अथ मरणमवश्यमेव जन्तोः
किमिति मुधा मलिनं यशः क्रियेत ॥ १४२॥
अन्यच्च । भवेऽस्मिन्पवनोद्भ्रान्तवीचिविभ्रमभङ्गुरे ।
जायते पुण्ययोगेन परार्थे जीवितव्ययः ॥ १४३॥
स्वाम्यमात्यश्च राष्ट्रं च दुर्गं कोशो बलं सुहृत् ।
राज्याङ्गानि प्रकृतयः पौराणां श्रेणयोऽपि च ॥ १४४॥
देव त्वं च स्वामी सर्वथा रक्षणीयः । यतः ।
प्रकृतिः स्वामिना त्यक्ता समृद्धापि न जीवति ।
अपि धन्वन्तरिर्वैद्यः किं करोति गतायुषि ॥ १४५॥
अपरं च । नरेशे जीवलोकोऽयं निमीलति निमीलति ।
उदेत्युदीयमाने च रवाविव सरोरुहम् ॥ १४६॥
अथ कुक्कुटेनागत्य राजहंसस्य शरीरे खरतरनखाघातः कृतः ।
ततः सत्वरमुपसृत्य सारसेन स्वदेहान्तरितो राजा ।
अनन्तरं कुक्कुटेन नखमुखप्रहारैर्जर्जरीकृतेन सारसेन स्वाङ्गेनाच्छाद्य प्रेर्य राजा
जले क्षिप्तः । कुक्कुटसेनापतिश्च चञ्चुप्रहारेण व्यापादितः । 
पश्चात्सारसोऽपि बहुभिः संभूय व्यापादितः ।  
अथ चित्रवर्णो राजा दुर्गं प्रविश्य दुर्गावस्थितं द्रव्यं ग्राहयित्वा
बन्दिभिर्जयशब्दैरानन्दितः स्वस्कन्धावारं जगाम । 
अथ राजपुत्रैरुक्तं -- तस्मिन्राजहंसबले स पुण्यवान्सारस एव
येन स्वदेहत्यागेन स्वामी रक्षितः । उक्तं चैतत् --
जनयन्ति सुतान् गावः सर्वा एव गवाकृतीन् ।
विषाणोल्लिखितस्कन्धं काचिदेव गवां पतिम् ॥ १४७॥
विष्णुशर्मोवाच -- स तावद्विद्याधरीपरिजनः
स्वर्गसुखमनुभवतु महासत्त्वः । तथा चोक्तम् --
आहवेषु च ये शूराः स्वाम्यर्थे त्यक्तजीविताः ।
भर्तृभक्ताः कृतज्ञाश्च ते नराः स्वर्गगामिनः ॥ १४८॥
०८६
यत्र यत्र हतः शूरः शत्रुभिः परिवेष्टितः ।
अक्षयांल्लभते लोकान्यदि क्लैब्यं न गच्छति ॥ १४९॥
विग्रहः श्रुतो भवद्भिः राजपुत्रैरुक्तम् -- श्रुत्वा सुखिनो भूता वयम् ।
विष्णुशर्माब्रवीत् -- अपरमप्येवमस्तु ।
विग्रहः करितुरङ्गपत्तिभिर्नो कदापि भवतान् महीभुजाम् ।
नीतिमन्त्रपवनैः समाहताः संश्रयन्तु गिरिगह्वरं द्विषः ॥ १५०॥
इति हितोपदेशे विग्रहो नाम तृतीयः कथासंग्रह समाप्तः ।
॥ संधिः ॥
पुनः कथारम्भकाले राजपुत्रैरुक्तम् -- आर्य विग्रहः श्रुतोऽस्माभिः । संधिरधुनाभिधीयताम् ।
विष्णुशर्मेणोक्तम् -- श्रूयताम् । संधिमपि कथयामि यस्यायमाद्यः श्लोकः --
वृत्ते महति सङ्ग्रामे राज्ञोर्निहतसेनयोः ।
स्थेयाभ्यां गृध्रचक्राभ्यां वाचा संधिः कृतः क्षणात् ॥ १॥
राजपुत्रा ऊचुः -- कथमेतत् । विष्णुशर्मा कथयति --
ततस्तेन राजहंसेनोक्तम् -- केनास्मद्दुर्गे निक्षिप्तोऽग्निः । किं पारक्येण
किंवास्मद्दुर्गवासिना केनापि विपक्षप्रयुक्तेन । चक्रो ब्रूते -- देव । भवतो
भवतः निष्कारणबन्धुरसौ मेघवर्णः सपरिवारो न दृश्यते । तन्मन्ये तस्यैव विचेष्टितमिदम् ।
राजा क्षणं विचिन्त्याह -- अस्ति तावदेव मम दुर्दैवमेतत् । तथा चोक्तम् --
अपराधः स दैवस्य न पुनर्मन्त्रिणामयम् ।
कार्यं सुघटितं क्वापि दैवयोगाद्विनश्यति ॥ २॥
मन्त्री ब्रूते -- उत्क्तमेवैतत् ।
विषमां हि दशां प्राप्य दैवं गर्हयते नरः ।
आत्मनः कर्मदोषांस्तु नैव जानात्यपण्डितः ॥ ३॥
अपरं च । सुहृदां हितकामानां यो वाक्यं नाभिनन्दति ।
स कूर्म इव दुर्बुद्धिः काष्ठाद्भ्रष्टो विनश्यति ॥ ४॥
राजाह -- कथमेतत् । मन्त्री कथयति --
०८७
॥ कथा १ ॥
अस्ति मगधदेशे फुल्लोत्पलाभिधानं सरः । तत्र चिरं
संकटविकटनामानौ हंसौ निवसतः । तयोर्मित्रं कम्बुग्रीवनामा
कूर्मश्च प्रतिवसति । अथैकदा धीवरैरागत्य तत्रोक्तं --
यदत्रास्माभिरद्योषित्वा प्रातर्मत्स्यकूर्मादयो व्यापादयितव्याः ।
तदाकर्ण्य कूर्मो हंसावाह --
सुहृदौ । श्रुतोऽयं धीवरालापः अधुना किं मया कर्तव्यम् ।
हंसावाहतुः --
ज्ञायतां पुनस्तावत्प्रातर्यदुचितं तत्कर्तव्यम् ।
कूर्मो ब्रूते --
मैवम् । यतो दृष्टव्यतिकरोऽहमत्र । तथा चोक्तम् --
अनागतविधाता च प्रत्युत्पन्नमतिस्तथा ।
द्वावेतौ सुखमेधेते यद्भविष्यो विनश्यति ॥ ५॥
तावाहतुः -- कथमेतत् ।
कूर्मः कथयति --
॥ कथा २ ॥
पुरास्मिन्नेव सरस्येवंविधेषु
धीवरेषूपस्थितेषु मत्स्यत्रयेणालोचितम् । तत्रानागतविधाता
नामैको मत्स्यः । तेनोक्तं -- अहं तावज्जलाशयान्तरं गच्छामि ।
इत्युक्त्वा ह्रदान्तरं गतः । अपरेण प्रत्युत्पन्नमतिनाम्ना
मस्त्येनाभिहितम् -- भविष्यदर्थे प्रमाणाभावात्कुत्र मया गन्तव्यम् ।
तदुत्पन्ने यथाकार्यमनुष्ठेयम् । तथा चोक्तम् --
उत्पन्नामापदं यस्तु समाधत्ते स बुद्धिमान् ।
वणिजो भार्यया जारः प्रत्यक्षे निह्नुतो यथा ॥ ६॥
यद्भविष्यः पृच्छति -- कथमेतत् ।
प्रत्युत्पन्नमतिराह --
॥ कथा ३ ॥
अस्ति विक्रमपुरे समुद्रदत्तो नाम वणिक् । तस्य
रत्नप्रभा नाम वधूः केनापि स्वसेवकेन सह सदा रमते । यतः ।
न स्त्रीणामप्रियः कश्चित् प्रियो वापि न विद्यते ।
गावस्तृणमिवारण्ये प्रार्थयन्ति नवं नवम् ॥ ७॥
अथैकदा सा
रत्नप्रभा तस्य सेवकस्य मुखे चुम्बनं ददती समुद्रदत्तेनावलोकिता ।
ततः सा बन्धकी सत्वरं भर्तुः समीपं गत्वाह -- 
नाथ एतस्य सेवकस्य महती निर्वृतिः । यतोऽयं चौरिकां कृत्वा
कर्पूरं खादतीति मयास्य मुखमाघ्राय ज्ञातम् । तथा चोक्तम् --
आहारो द्विगुणः स्त्रीणां बुद्धिस्तासां चतुर्गुणा ।
षड्गुणो व्यवसायश्च कामश्चाष्टगुणः स्मृतः ॥ ८॥
तच्छ्रुत्वा सेवकेन
प्रकुप्योक्तं -- यस्य स्वामिनो गृह एतादृशी भार्या
तत्र सेवकेन कथं स्थातव्यम् यत्र च प्रतिक्षणं गृहिणी
सेवकस्य मुखं जिघ्रति । ततोऽसावुत्थाय चलितः । 
साधुना यत्नात्प्रबोध्य धृतः । अतोऽहं ब्रवीमि -- उत्पन्नामापदम् इत्यादि ।
ततो यद्भविष्येणोक्तम् --
०८८
यदभावि न तद्भावि भावि चेन्न तद् अन्यथा ।
इति चिन्ताविषघ्नोऽयमगदः किं न पीयते ॥ ९॥
ततः प्रातर्जालेन बद्धः प्रत्युत्पन्नमतिर्मृतवदात्मानं संदर्श्य
स्थितः । ततो जालादपसारितो यथाशक्त्युत्प्लुत्य गभीरं नीरं
प्रविष्टः । यद्भविष्यश्च धीवरैः प्राप्तो व्यापादितः । 
अतोऽहं ब्रवीमि -- अनागतविधाता इत्यादि ॥ तद्यथाहमन्यद्ह्रदमद्य
प्राप्नोमि तथा क्रियताम् । हंसावाहतुः -- 
जलाशयान्तरे प्राप्ते तव कुशलम् । स्थले गच्छतस्ते को विधिः । कूर्म आह --
यथाहं भवद्भ्यां सहाकाशवर्त्मना यामि स उपायो विधीयताम् ।
हंसौ ब्रूतः -- कथमुपायः सम्भवति ।
कच्छपो वदति -- युवाभ्यां चञ्चुधृतं काष्ठखण्डमेकं
मया मुखेनावलम्बितव्यम् । युवयोः पक्षबलेन मयापि
सुखेन गन्तव्यम् ।
हंसौ ब्रूतः -- सम्भवत्येष उपायः । किंतु
उपायं चिन्तयन् प्राज्ञो ह्यपायमपि चिन्तयेत् ।
पश्यतो बकमूर्खस्य नकुलैर्भक्षिताः प्रजाः ॥ १०॥
कूर्मः पृच्छति -- कथमेतत् ।
तौ कथयतः --
॥ कथा ४ ॥
अस्त्युत्तरापथे गृध्रकूटो नाम पर्वतः । तत्रेरावतीतीरे न्यग्रोधपादपे
बका निवसन्ति । तस्य वृक्षस्याधस्ताद्विवरे सर्पस्तिष्ठति ।
स च तेषां बालापत्यानि खादति । अथ शोकार्तानां बकानां विलापं श्रुत्वा
केनचिद्बकेनाभिहितं -- एवं कुरुत यूयं । मत्स्यानादाय
नकुलविवरादारभ्य सर्पविवरं यावत्पङ्क्तिक्रमेणैकैकशो
मत्स्यान् विकीर्य धत्त । ततस्तदाहारलुब्धैर्नकुलैरागत्य सर्पो द्रष्टव्यः । 
स्वभावविद्वेषाद्व्यापादयितव्यश्च । 
तथानुष्ठिते तद्वृत्तम् ।
ततस्तत्र वृक्षे नकुलैर्बकशावकानां रावः श्रुतः । 
पश्चात्तैर्वृक्षमारुह्य बकशावकाः खादिताः । 
अत आवां ब्रूवः -- उपायं चिन्तयन् इत्यादि ॥
आवाभ्यां नीयमानं त्वामवलोक्य लोकैः किंचिद्वक्तव्यमेव । तदाकर्ण्य यदि
त्वमुत्तरं दास्यसि तदा त्वन्मरणम् । तत्सर्वथात्रैव स्थीयताम् ।
कूर्मो वदति -- किमहमअज्ञः ।
न किमपि मया वक्तव्यम् । 
ततस्तथानुष्ठिते तथाविधं कूर्ममालोक्य सर्वे गोरक्षकाः 
पश्चाद्धावन्ति वदन्ति च ।
तत्र कश्चिद् वदति -- यद्ययं कूर्मः पतति तदात्रैव पक्त्वा खादितव्यः ।
कश्चिद् वदति -- अत्रैव दग्ध्वा खादितव्योऽयम् ।
कश्चिद् ब्रुते -- गृहं नीत्वा भक्षणीयः इति ।
तत्परुषवचनं श्रुत्वा स कूर्मः कोपाविष्टो 
विस्मृतपूर्वसंस्कारः प्राह -- युष्माभिर्भस्म भक्षितव्यम् । 
इति वदन्नेव पतितो गोरक्षकैर्व्यापादितश्च । 
अतोऽहं ब्रवीमि सुहृदां हितकामानाम् इत्यादि ॥
अथ प्रणिधिर्बकस्तत्रागत्योवाच -- देव प्रागेव मया निगदितं
दुर्गशोधनं हि प्रतिक्षणं कर्तव्यमिति । तच्च युष्माभिर्न कृतं । 
ततस्तदनवधानस्य फलमनुभूतम् । दुर्गदाहश्चायं मेघवर्णनाम्ना
वायसेन गृध्रप्रयुक्तेन कृतः । राजा निःश्वस्याह --
प्रणयादुपकाराद्वा यो विश्वसिति शत्रुषु ।
स सुप्त इव वृक्षाग्रात्पतितः प्रतिबुध्यते ॥ ११॥
०८९
प्रणिधिरुवाच -- इतो दुर्गदाहं विधाय यदा गतो
मेघवर्णस्तदा चित्रवर्णेन प्रसादितेनोक्तम् -- अयं मेघवर्णोऽत्र
कर्पूरद्वीपराज्येऽभिषिच्यताम् । तथा चोक्तम् --
कृतकृत्यस्य भृत्यस्य कृतं नैव प्रणाशयेत् ।
फलेन मनसा वाचा दृष्ट्या चैनं प्रहर्षयेत् ॥ १२॥
चक्रवाको ब्रूते -- ततस्ततः ।
प्रणिधिरुवाच -- ततः प्रधानमन्त्रिणा गृध्रेणाभिहितम् ।
देव नेदमुचितम् । प्रसादान्तरं किमपि क्रियताम् । यतः ।
अविचारयतो युक्तिकथनं तुषखण्डनम् ।
नीचेषूपकृतं राजन्बालुकास्विव मूत्रितम् ॥ १३॥
अपरं च । महतामास्पदे नीचः कदापि न कर्तव्यः । तथा चोक्तम् --
नीचः श्लाघ्यपदं प्राप्य स्वामिनं हन्तुमिच्छति ।
मूषिको व्याघ्रतां प्राप्य मुनिं हन्तुं गतो यथा ॥ १४॥
चित्रवर्णः पृच्छति -- कथमेतत् ।
मन्त्री कथयति --
॥ कथा ५ ॥
अस्ति गौतमस्य महर्षेस्तपोवने महातपा नाम मुनिः ।
तेनाश्रमसन्निधाने मूषिकशावकः काकमुखाद्भ्रष्टो दृष्टः । 
ततः स्वभावदयात्मना तेन मुनिना नीवारकणैः संवर्धितः । 
ततो बिडालस्तं मूषिकं खादितुमुपधावति । 
तमवलोक्य मूषिकस्तस्य मुनेः क्रोडे प्रविवेश । ततो मुनिनोक्तम् --
मूषिक त्वं मार्जारो भव । ततः स बिडालः कुक्कुरं दृष्ट्वा पलायते ।
ततो मुनिनोक्तं -- कुक्कुराद्बिभेषि । त्वमेव कुक्कुरो भव । 
स कुक्कुरो व्याघ्राद्बिभेति । ततस्तेन मुनिना कुक्कुरो व्याघ्रः कृतः ।
अथ व्याघ्रापि तं मूषिकनिर्विशेषं पश्यति स मुनिः । अथ तं मुनिं दृष्ट्वा व्याघ्रं च 
सर्वे वदन्ति -- अनेन मुनिना मूषिको व्याघ्रतां नीतः ।
एतच्छ्रुत्वा स व्याघ्रः सव्यथोऽचिन्तयत् -- यावदनेन मुनिना
जीवितव्यं तावदिदं मे स्वरूपाख्यानमकीर्तिकरं न पलायिष्यते ।
इत्यालोच्य मुनिं हन्तुं गतः ।
ततो मुनिना तज्ज्ञात्वा पुनर्मूषिको भव इत्युक्त्वा मूषिक एव कृतः । 
अतोऽहं ब्रवीमि -- नीचः श्लाघ्यपदं इत्यादि ॥
अपरं च । सुकरमिदमिति न मन्तव्यम् । शृणु ।
भक्षयित्वा बहून्मत्स्यानुत्तमाधममध्यमान् ।
अतिलोभाद्बकः पश्चान्मृतः कर्कटकग्रहात् ॥ १५॥
चित्रवर्णः पृच्छति -- कथमेतत् ।
मन्त्री कथयति --
०९०
कथा ६
अस्ति मालवविषये पद्मगर्भाभिधानं सरः । 
तत्रैको वृद्धो बकः सामर्थ्यहीन उद्विग्नमिवात्मानं
दर्शयित्वा स्थितः । स च केनचित्कुलीरणे दृष्टः
पृष्टश्च -- किमिति भवानत्राहारत्यागेन तिष्ठति ।
बकेनोक्तम् । भद्र शृणु । मत्स्या मम जीवनहेतवः । ते चावश्यं कैवर्तैरागत्य
व्यापादयितव्या इति वार्ता नगरोपान्ते मया श्रुता । 
अतो वर्तनाभावाद् एवास्मन्मरणमुपस्थितमिति ज्ञात्वाहारेऽप्यनादरः कृतः । 
ततः सर्वैर्मत्स्यैरालोचितम् -- इह समये तावदुपकारक एवायं लक्ष्यतेऽस्माकम् ।
तदयमेव यथाकर्तव्यं पृच्छ्यताम् । तथा चोक्तम् --
उपकर्त्रारिणा संधिर्न मित्रेणापकारिणा ।
उपकारापकारौ हि लक्ष्यं लक्षणमेतयोः ॥ १६॥
मत्स्या ऊचुः -- भो बक कोऽत्र रक्षणोपायः ।
बको ब्रूते -- अस्ति
रक्षणोपायो जलाशयान्तराश्रयणम् । तत्राहमेकैकशो युष्मान्नयामि ।
मत्स्या आहुः -- एवमस्तु । ततोऽसौ बकस्तान्मत्स्यानेकैकशो
नीत्वा खादति । अनन्तरं कुलीरस्तमुवाच -- भो बक मामपि तत्र नय । 
ततो बकोऽप्यपूर्वकुलीरमांसार्थी सादरं तं नीत्वा स्थले
धृतवान् । 
कुलीरोऽपि मत्स्यकण्टकाकीर्णं तत्स्थलमालोक्याचिन्तयत् । हा हतोऽस्मि ।
मन्दभाग्यः । भवतु । इदानीं समयोचितं व्यवहरामि । यतः ।
तावद्भयात्तु भेतव्यं यावद्भयमनागतम् ।
आगतं तु भयं वीक्ष्य प्रहर्तव्यमभीतवत् ॥ १७॥
अपरं च । अभियुक्तो यदा पश्येन्न किंचिद्धितमात्मनः ।
युध्यमानस्तदा प्राज्ञो म्रियते रिपुणा सह ॥ १८॥
अन्यच्च । यत्रायुद्धे ध्रुवो नाशो युद्धे जीवितसंशयः ।
तं कालमेकं युद्धस्य प्रवदन्ति मनीषिणः ॥ १९ ॥
इत्यालोच्य
स कुलीरस्तस्य ग्रीवां चिच्छेद । स बकः पञ्चत्वं गतः । 
अतोऽहं ब्रवीमि भक्षयित्वा बहून्मत्स्यान् इत्यादि ॥
ततः स चित्रवर्णो राजाऽवदत् । शृणु तावन्मन्त्रिन् मयैतद्
आलोचितमस्ति यदत्रावस्थितेन मेघवर्णेन राज्ञा यावन्ति
वस्तूनि कर्पूरद्वीपस्योत्तमानि तावन्त्यस्माकमुपनेतव्यानि ।
तेन महता विलासेनास्माभिर्विन्ध्याचले स्थातव्यम् । 
दूरदर्शी विहस्याह -- देव
अनागतवतीं चिन्तां कृत्वा यस्तु प्रहृष्यति ।
स तिरस्कारमाप्नोति भग्नभाण्डो द्विजो यथा ॥ २०॥
०९१
राजाह -- कथमेतत् ।
मन्त्री कथयति --
॥ कथा ७ ॥
अस्ति देवीकोटनाम्नि नगरे देवशर्मा नाम ब्राह्मणः । 
तेन महाविषुवत्संक्रान्त्यां सक्तुपूर्णशराव एकः प्राप्तः ।
ततस्तमादायासौ कुम्भकारस्य भाण्डपूर्णमण्डपिकैकदेशे
रौद्रेणाकुलितः सुप्तः । ततः सक्तुरक्षार्थं हस्ते दण्डमेकमादायाचिन्तयत् -- 
यद्यहं सक्तुशरावं
विक्रीय दश कपर्दकान्प्राप्स्यामि तदात्रैव तैः
कपर्दकैर्घटशरावादिकमुपक्रीय विक्रीयानेकधा 
वृद्धैस्तद्धनैः पुनः पुनः पूगवस्त्रादिमुपक्रीय विक्रीय 
लक्षसंख्यानि धनानि कृत्वा विवाहचतुष्टयं करिष्यामि । अनन्तरं तासु
स्वपत्नीषु रूपयौवनवती या तस्यामधिकानुरागं करिष्यामि  ।
संजातेर्ष्यास्तत्सपत्न्यो यदा द्वन्द्वं करिष्यन्ति तदा कोपाकुलोऽहं ता इत्थं
लगुडेन ताडयिष्यामि । 
इत्यभिधाय लगुडः क्षिप्तः । सक्तुशरावश्चूर्णितो
तेन भाण्डानि च बहूनि भग्नानि । ततस्तेन शब्देनागतेन कुम्भकारेण
तथाविधानि भाण्डान्यवलोक्य ब्राह्मणस्तिरस्कृतो मण्डपिकागर्भाद्बहिष्कृतश्च । 
अतोऽहं ब्रवीमि -- अनागतवतीं चिन्ताम्  इत्यादि ॥
ततो राजा रहसि गृध्रमुवाच -- तात यथाकर्तव्यं उपदिश ।
गृध्रो ब्रूते --
मदोद्धतस्य नृपतेः संकीर्णस्येव दन्तिनः ।
गच्छन्त्युन्मार्गयातस्य नेतारः खलु वाच्यताम् ॥ २१॥
शृणु देव किमस्माभिर्बलदर्पाद्दुर्गं भग्नम् नो वा 
भवतः प्रतापाधिष्ठितेनोपायेन ।
राजाह -- भवतामुपायेन ।
गृध्रो ब्रूते -- यद्यस्मद्वचनं क्रियते तदा स्वदेशे गम्यताम् । 
अन्यथा वर्षाकाले प्राप्ते तुल्यबलेन सह पुनर्विग्रहे 
सत्यस्माकं परभूमिष्ठानां स्वदेशगमनमपि दुर्लभं भविष्यति । 
सुखशोभार्थं च संधाय गम्यताम् । 
दुर्गं भग्नं कीर्तिश्च लब्धैव । मम संमतं तावद् एतत् । यतः ।
यो हि धर्मं पुरस्कृत्य हित्वा भर्तुः प्रियाप्रिये ।
अप्रियाण्याह तथ्यानि तेन राजा सहायवान् ॥ २२॥
युद्धे विनाशो भवति कदाचिदुभयोरपि ।
नहि संशयितं कुर्यादित्युवाच बृहस्पतिः ॥ २३॥
अन्यच्च । सुहृद्बलं तथा राज्यमात्मानं कीर्तिमेव च ।
युधि संदेहदोलास्थं को हि कुर्यादबालिशः ॥ २४॥
०९२
अपरं च । संधिमिच्छेत्समेनापि संदिग्धो विजयो युधि ।
सुन्दोपसुन्दावन्योन्यं नष्टौ तुल्यबलौ न किम् ॥ २५ ॥
राजोवाच -- कथमेतत् । मन्त्री कथयति --
॥ कथा ८ ॥
पुरा दैत्यौ सहोदरौ सुन्दोपसुन्दनामानौ महता कायक्लेशेन
त्रैलोक्यराज्यकामनया चिराच्चन्द्रशेखरमाराधितवन्तौ ।
ततस्तयोर्भगवान्परितुष्टः वरं वरयतमित्युवाच ।
अनन्तरं तयोः समधिष्ठितया सरस्वत्या तावन्यद्
वक्तुकामावन्यदभिहितवन्तौ । यद्यावयोर्भवान्परितुष्टस्तदा
स्वप्रियां पार्वतीं परमेश्वरो ददातु ।
अथ भगवता क्रुद्धेन वरदानस्यावश्यकतया विचारमूढयोः पार्वती प्रदत्ता । 
ततस्तस्या रूपलावण्यलुब्धाभ्यां जगद्घातिभ्यां 
मनसोत्सुकाभ्यां पापतिमिराभ्याम् ममेत्यन्योन्यकलहाभ्यां
प्रमाणपुरुषः कश्चित्पृच्छ्यतामिति मतौ कृतायां 
स एव भट्टारको वृद्धद्विजरूपः समागत्य तत्रोपस्थितः । 
अनन्तरंआवाभ्यामियं स्वबललब्धा
कस्येयमावयोर्भवति इति ब्राह्मणमपृच्छताम् । ब्राह्मणो ब्रूते --
ज्ञानश्रेष्ठो द्विजः पूज्यः क्षत्रियो बलवानपि ।
धनधान्याधिको वैश्यः शूद्रस्तु द्विजसेवया ॥ २६॥
तद्युवां क्षत्रधर्मानुगौ । युद्ध एव युवयोर्नियमः ।
इत्यभिहिते सति साधूक्तमनेन इति कृत्वान्योन्यतुल्यवीर्यौ
समकालमन्योन्यघातेन विनाशमुपागतौ । 
अतोऽहं ब्रवीमि -- संधिमिच्छेत्समेनापि इत्यादि ॥
राजाह -- प्राग् एव किं नोक्तं भवद्भिः ।
मन्त्री ब्रूते -- मद्वचनं किमवसानपर्यन्तं श्रुतं भवद्भिः । 
तदापि मम संमत्या नायं विग्रहारम्भः ।
सन्धेयगुणयुक्तोऽयं हिरण्यगर्भो न विग्राह्यः । तथा चोक्तं --
सत्यार्यौ धार्मिकोऽनार्यो भ्रातृसंघातवान्बली ।
अनेकयुद्धविजयी संधेयाः सप्त कीर्तिताः ॥ २७॥
सत्योऽनुपालयन्सत्यं संधितो नैति विक्रियाम् ।
प्राणबाधेऽपि सुव्यक्तमार्यो नायात्यनार्यताम् ॥ २८॥
धार्मिकस्याभियुक्तस्य सर्व एव हि युध्यते ।
प्रजानुरागाद्धर्माच्च दुःखोच्छेद्यो हि धार्मिकः ॥ २९॥
संधिः कार्योऽप्यनार्येण विनाशे समुपस्थिते ।
विना तस्याश्रयेणार्यः कुर्यान्न कालयापनम् ॥ ३०॥
संहतत्वाद्यथा वेणुर्निबिडैः कण्टकैर्वृतः ।
न शक्यते समुच्छेत्तुं भ्रातृसंघातवांस्तथा ॥ ३१॥
बलिना सह योद्धव्यमिति नास्ति निदर्शनम् ।
प्रतिवातं न हि घनः कदाचिदुपसर्पति ॥ ३२॥
०९३
जमदग्नेः सुतस्येव सर्वः सर्वत्र सर्वदा ।
अनेकयुद्धजयिनः प्रतापादेव भुज्यते ॥ ३३॥
अनेकयुद्धविजयी संधानं यस्य गच्छति ।
तत्प्रतापेन तस्याशु वशमायान्ति शत्रवः ॥ ३४॥
तत्र तावद्बहुभिर्गुणैरुपेतः संधेयोऽयं राजा । चक्रवाकोऽवदत् --
प्रणिधे सर्वमवगतम् । व्रज पुनर्ज्ञात्वागमिष्यसि ।
राजा चक्रवाकं पृष्ठवान् -- मन्त्रिन्
असंधेयाः कति ।
तानपि ज्ञातुमिच्छामि । मन्त्री ब्रूते -- देव कथयामि । शृणु ।
बालो वृद्धो दीर्घरोगी तथा ज्ञातिबहिष्कृतः ।
भीरुको भीरुकजनो लुब्धो लुब्धजनस्तथा ॥ ३५॥
विरक्तप्रकृतिश्चैव विषयेष्वतिसक्तिमान् ।
अनेकचित्तमन्त्रस्तु देवब्राह्मणनिन्दकः ॥ ३६॥
दैवोपहतकश्चैव दैवचिंतक एव च ।
दुर्भिक्षव्यसनोपेतो बलव्यसनसंकुलः ॥ ३७॥
अदेशस्थो बहुरिपुर्युक्तः कालेन यश्च न ।
सत्यधर्मव्यपेतश्च विंशतिः पुरुषा अमी ॥ ३८॥
एतैः संधिं न कुर्वीत विगृह्णीयात्तु केवलम् ।
एते विगृह्यमाणा हि क्षिप्रं यान्ति रिपोर्वशम् ॥ ३९॥
बालस्याल्पप्रभावत्वान्न लोको योद्धुमिच्छति ।
युद्धायुद्धफलं यस्माज्ज्ञातुं शक्तो न बालिशः ॥ ४०॥
उत्साहशक्तिहीनत्वाद्वृद्धो दीर्घामयस्तथा ।
स्वैरेव परिभूयेते द्वावप्येतावसंशयम् ॥ ४१॥
सुखोच्छेद्यस्तु भवति सर्वज्ञातिबहिष्कृतः ।
त एवैनं विनिघ्नन्ति ज्ञातयस्त्वात्मसात्कृताः ॥ ४२॥
०९४
भीरुर्युद्धपरित्यागात्स्वयमेव प्रणश्यति ।
तथैव भीरुपुरुषः सङ्ग्रामे तैर्विमुच्यते ॥ ४३॥
लुब्धस्यासंविभागित्वान्न युध्यन्तेऽनुयायिनः ।
लुब्धानुजीविकैरेष दानभिन्नैर्निहन्यते ॥ ४४॥
संत्यज्यते प्रकृतिभिर्विरक्तप्रकृतिर्युधि ।
सुखाभियोज्यो भवति विषयेष्वतिसक्तिमान् ॥ ४५॥
अनेकचित्तमन्त्रस्तु द्वेष्यो भवति मन्त्रिणाम् ।
अनवस्थितचित्तत्वात्कर्ये तैः स उपेक्ष्यते ॥ ४६॥
सदा धर्मबलीयस्त्वाद्देवब्राह्मणनिन्दकः ।
विशीर्यते स्वयं ह्येष दैवोपहतकस्तथा ॥ ४७॥
सम्पत्तेश्च विपत्तेश्च दैवमेव हि कारणम् ।
इति दैवपरो ध्यायन्नात्मानमपि चेष्टते ॥ ४८॥
दुर्भिक्ष्यव्यसनी चैव स्वयमेवावसीदति ।
बलव्यसनयुक्तस्य योद्धुं शक्तिर्न जायते ॥ ४९॥
अदेशस्थोहि रिपुणा स्वल्पकेनापि हन्यते ।
ग्राहोऽल्पीयानपि जले गजेन्द्रमपि कर्षति ॥ ५०॥
बहुशत्रुस्तु संत्रस्तः श्येनमध्ये कपोतवत् ।
येनैव गच्छति पथा तेनैवाशु विपद्यते ॥ ५१॥
अकालसैन्ययुक्तस्तु हन्यते कालयोधिना ।
कौशिकेन हतज्योतिर्निशीथ इव वायसः ॥ ५२॥
सत्यधर्मव्यपेतेन न संदध्यात्कदाचन ।
स संधितोऽप्यसाधुत्वादचिराद्याति विक्रियाम् ॥ ५३॥
अपरमपि कथयामि ।
संधिविग्रहयानासनसंश्रयद्वैधीभावाः षाड्गुण्यम् ।
कर्मणामारम्भोपायः पुरुषद्रव्यसम्पत् ।
देशकालविभागो विनिपातप्रतीकारः कार्यसिद्धिश्च
पञ्चाङ्गो मन्त्रः । सामदानभेददण्डाश्चत्वार उपायाः ।
उत्साहशक्तिर्मन्त्रशक्तिः प्रभुशक्तिश्चेति शक्तित्रयम् ।
एतत्सर्वमालोच्य नित्यं विजिगीषवो भवन्ति महान्तः ।
०९५
या हि प्राणपरित्यागमूल्येनापि न लभ्यते ।
सा श्रीर्नीतिविदां वेश्म चञ्चलापि प्रधावति ॥ ५४॥
तथा चोक्तं --
वित्तं यदा यस्य समं विभक्तं गूढश्च चारो निभृतश्च मन्त्रः ।
न चाप्रियं प्राणिषु यो ब्रवीति स सागरान्तां पृथिवीं प्रशास्ति ॥ ५५॥
किंतु देव यद्यपि महामन्त्रिणा गृध्रेण
संधानमुपन्यस्तं तथापि तेन राज्ञा संप्रति भूतजयदर्पान्न मन्तव्यम् । 
तदेवं क्रियतां । सिंहलद्वीपस्य महाबलो
नाम सारसो राजास्मन्मित्रं जम्बुद्वीपे कोपं जनयतु । यतः ।
सुगुप्तिमाधाय सुसंहतेन बलेन वीरो विचरन्नरातिम् ।
संतापयेद्येन समं सुतप्तस्तप्तेन संधानमुपैति तप्तः ॥ ५६॥
राज्ञा एवमस्तु इति निगद्य
विचित्रनामा बकः सुगुप्तलेखं दत्त्वा सिंहलद्वीपं प्रस्थापितः ।
अथ प्रणिधिरागत्योवाच --
देव श्रूयतां तत्रत्यः प्रस्तावः ।
एवं तत्र गृध्रेणोक्तम् -- देव यन्मेघवर्णस्तत्र चिरमुषितः ।
स वेत्ति किं संधेयगुणयुक्तो हिरण्यगर्भो राजा न वा इति ।
ततोऽसौ मेघवर्णश्चित्रवर्णेन राज्ञा समाहूय पृष्टः -- वायस
कीदृशोऽसौ हिरण्यगर्भः । चक्रवाको मन्त्री वा कीदृशः ।
वायस उवाच -- देव हिरण्यगर्भो राजा युधिष्ठिरसमो
महाशयः । चक्रवाकसमो मन्त्री न क्वाप्यवलोक्यते ।
राजाह -- यद्येवं तदा कथमसौ त्वया वञ्चितः ।
विहस्य मेघवर्णः प्राह -- देव
विश्वासप्रतिपन्नानां वञ्चने का विदग्धता ।
अङ्कमारुह्य सुप्तं हि हत्वा किं नाम पौरुषम् ॥ ५७॥
शृणु देव तेन मन्त्रिणाहं प्रथमदर्शने एव ज्ञातः ।
किंतु महाशयोऽसौ राजा । तेन मया विप्रलब्धः । तथा चोक्तम् --
आत्मौपम्येन यो वेत्ति दुर्जनं सत्यवादिनम् ।
स तथा वञ्च्यते धूर्तैर्ब्राह्मणश्छागतो यथा ॥ ५८॥
राजोवाच -- कथमेतत् ।
मेघवर्णः कथयति --
॥ कथा ९ ॥
अस्ति गौतमस्यारण्ये प्रस्तुतयज्ञः कश्चिद्ब्राह्मणः । स च
यज्ञार्थं ग्रामान्तराच्छागमुपक्रीय स्कन्धे धृत्वा गच्छन्
धूर्तत्रयेणावलोकितः ।
ततस्ते धूर्ताः यद्येष छागः केनाप्युपायेन लभ्यते
तदा मतिप्रकर्षो भवतीति समालोच्य वृक्षत्रयतले
क्रोशान्तरेण तस्य ब्राह्मणस्यागमनं प्रतीक्ष्य पथि स्थिताः ।
तत्रैकेन धूर्तेन गच्छन्स ब्राह्मणोऽभिहितः -- भो ब्राह्मण
किमिति कुक्कुरः स्कन्धेनोह्यते ।
विप्रेणोक्तं -- नायं श्वा किंतु यज्ञच्छागः ।
अथान्तरस्थितेनान्येन धूर्तेन तथैवोक्तम् । 
तदाकर्ण्य ब्राह्मणश्छागं भूमौ निधाय मुहुर्निरीक्ष्य पुनः स्कन्धे कृत्वा
दोलायमानमतिश्चलितः । यतः ।
०९६
मतिर्दोलायते सत्यं सतामपि खलोक्तिभिः ।
ताभिर्विश्वासितश्चासौ म्रियते चित्रकर्णवत् ॥ ५९॥
राजाह -- कथमेतत् ।
स कथयति --
॥ कथा १० ॥
अस्ति कस्मिंश्चिद्वनोद्देशे
मदोत्कटो नाम सिंहः । तस्य सेवकास्त्रयः काको व्याघ्रो जम्बुकश्च । 
अथ तैर्भ्रमद्भिः सार्थाद्भ्रष्टः कश्चिद् उष्ट्रो
दृष्टः पृष्टश्च कुतो भवानागतः ।
स चात्मवृत्तान्तमकथयत् । ततस्तैर्नीत्वा सिंहेऽसौ
समर्पितः । तेनाभयवाचं दत्त्वा चित्रकर्ण इति नाम कृत्वा स्थापितः । 
अथ कदाचित्सिंहस्य शरीरवैकल्याद्
भूरिवृष्टिकारणाच्चाहारमलभमानास्ते व्यग्रा बभूवुः ।
ततस्तैरालोचितम् । चित्रकर्णमेव यथा स्वामी व्यापादयति
तथानुष्ठीयताम् । किमनेन कण्टकभुजा । व्याघ्र उवाच --
स्वामिनाभयवाचं दत्त्वानुगृहीतस्तत् कथमेवं
संभवति । काको ब्रूते -- इह समये परिक्षीणः स्वामी पापमपि
करिष्यति । यतः ।
त्यजेत् क्षुधार्ता महिला स्वपुत्रं खादेत् क्षुधार्ता भुजगी स्वमण्डम् ।
बुभुक्षितः किं न करोति पापं क्षीणा नरा निष्करुणा भवन्ति ॥ ६०॥
अन्यच्च । मत्तः प्रमत्तश्चोन्मत्तः श्रान्तः क्रुद्धो बुभुक्षितः ।
लुब्धो भीरुस्त्वरायुक्तः कामुकश्च न धर्मवित् ॥ ६१॥
इति संचिन्त्य
सर्वे सिंहान्तिकं जग्मुः । सिंहेनोक्तम् -- आहारार्थं किंचित् प्राप्तम् ।
तैरुक्तम् -- यत्नादपि न प्राप्तं किंचित् ।
सिंहेनोक्तं -- कोऽधुना जीवनोपायः ।
काको वदति --
देव स्वाधीनाहारपरित्यागात्सर्वनाशोऽयमुपस्थितः ।
सिंहेनोक्तम् अत्राहारः कः स्वाधीनः ।
काकः कर्णे कथयति -- चित्रकर्णः इति ।
सिंहो भूमिं स्पृष्ट्वा कर्णौ स्पृशति । 
अभयवाचं दत्त्वा धृतोऽयमस्माभिः । तत्कथमेवं संभवति । तथा च । 
न भूप्रदानं न सुवर्णदानं न गोप्रदानं न तथान्नदानम् ।
यथा वदन्तीह महाप्रदानं सर्वेषु दानेष्वभयप्रदानम् ॥ ६२॥
अन्यच्च । सर्वकामसमृद्धस्य अश्वमेधस्य यत्फलम् ।
तत्फलं लभ्यते सम्यग्रक्षिते शरणागते ॥ ६३॥
काको ब्रूते -- नासौ स्वामिना व्यापादयितव्यः ।
किंत्वस्माभिरेव तथा कर्तव्यं यथासौ स्वदेहदानमङ्गीकरोति ।
सिंहस्तच्छ्रुत्वा तूष्णीं स्थितः । ततोऽसौ लब्धावकाशः कूटं कृत्वा 
सर्वानादाय सिंहान्तिकं गतः । अथ काकेनोक्तं -- 
देव यत्नादप्याहारो न प्राप्तः । अनेकोपवासखिन्नः स्वामी ।
तद् इदानीं मदीयमांसमुपभुज्यताम् । यतः ।
०९७
स्वामिमूला भवन्त्येव सर्वाः प्रकृतयः खलु ।
समूलेषु हि वृक्षेषु प्रयत्नः सफलो नृणाम् ॥ ६४॥
सिंहेनोक्तं -- भद्र
वरं प्राणपरित्यागः न पुनरीदृशि कर्मणि प्रवृत्तिः ।
जम्बुकेनापि तथोक्तम् । ततः सिंहेनोक्तं -- मैवम् ।
अथ व्याघ्रेणोक्तं -- मद्देहेन जीवतु स्वामी ।
सिंहेनोक्तं -- न कदाचिदेवमुचितम् ।
अथ चित्रकर्णोऽपि जातविश्वासस्तथैवात्मदानमाह ।
तद्वदन्नेवासौ व्याघ्रेण कुक्षिं विदार्य व्यापादितः
सर्वैर्भक्षितश्च । अतोऽहं ब्रवीमि -- मतिर्दोलायते सत्यम् इत्यादि ॥
ततस्तृतीयधूर्तवचनं श्रुत्वा स्वमतिभ्रमं निश्चित्य
छागं त्यक्त्वा ब्राह्मणः स्नात्वा गृहं ययौ । 
स छागः तैर्धूर्तैर्नीत्वा भक्षितः । अतोऽहं ब्रवीमि -- आत्मौपम्येन यो
वेत्ति इत्यादि ॥ राजाह -- मेघवर्ण कथं शत्रुमध्ये त्वया
चिरमुषितम् । कथं वा तेषामनुनयः कृतः ।
मेघवर्ण उवाच -- देव स्वामिकार्यार्थिना स्वप्रयोजनवशाद्
वा किं न क्रियते । पश्य ।
लोको वहति किं राजन्न मूर्ध्ना दग्धुमिन्धनम् ।
क्षालयन्त्यपि वृक्षाङ्घ्रिं नदीवेला निकृन्तति ॥ ६५॥
तथा चोक्तम् --
स्कन्धेनापि वहेच्छत्रून्कार्यमासाद्य बुद्धिमान् ।
यथा वृद्धेन सर्पेण मण्डूका विनिपातिताः ॥ ६६॥
राजाह -- कथमेतत् ।
मेघवर्णः कथयति --
॥ कथा ११ ॥
अस्ति जीर्णोद्याने मन्दविषो नाम सर्पः । सोऽतिजीर्णतया
आहारमप्यन्वेष्टुमक्षमः सरस्तीरे पतित्वा स्थितः । 
ततो दूराद् एव केनचिन्मण्डूकेन
दृष्टः पृष्टश्च -- किमिति त्वमाहारं नान्विष्यसि ।
सर्पोऽवदत् -- गच्छ भद्र मम मन्दभाग्यस्य प्रश्नेन किम् । 
ततः संजातकौतुकः स च भेकः सर्वथा कथ्यताम् इत्याह । 
सर्पोऽप्याह -- भद्र भ्रह्मपुरवासिनः श्रोत्रियस्य
कौण्डिन्यस्य पुत्रो विंशतिवर्षदेशीयः सर्वगुणसंपन्नो
दुर्दैवान्मया नृशंसेन दष्टः । 
ततः सुशीलनामानं तं पुत्रं मृतमालोक्य मूर्छितः कौण्डिन्यः पृथिव्यां लुलोठ ।
अनन्तरं ब्रह्मपुरवासिनः सर्वे बान्धवास्तत्रागत्योपविष्टाः ।
तथा चोक्तम् --
आहवे व्यसने चैव दुर्भिक्षे राष्ट्रविप्लवे ।
राजद्वारे श्मशाने च यस्तिष्ठति स बान्धवः ॥ ६७॥
तत्र कपिलो नाम स्नातकोऽवदत् --
अरे कौण्डिन्य मूढोऽसि । तेनैवं विलपसि । शृणु ।
०९८
क्रोडीकरोति प्रथमं यदा जातमनित्यता ।
धात्रीव जननी पश्चात्तदा शोकस्य कः क्रमः ॥ ६८॥
क्व गताः पृथिवीपालाः ससैन्यबलवाहनाः ।
वियोगसाक्षिणी येषां भूमिरद्यापि तिष्ठति ॥ ६९॥
अपरं च । कायः संनिहितापायः सम्पदः पदमापदाम् ।
समागमाः सापगमाः सर्वमुत्पादि भङ्गुरम् ॥ ७०॥
प्रतिक्षणमयं कायः क्षीयमाणो न लक्ष्यते ।
आमकुम्भ इवाम्भःस्थो विशीर्णः सन्विभाव्यते ॥ ७१॥
आसन्नतरतामेति मृत्युर्जन्तोर्दिने दिने ।
आघातं नीयमानस्य वध्यस्येव पदे पदे ॥ ७२॥
अनित्यं यौवनं रूपं जीवितं द्रव्यसंचयः ।
ऐश्वर्यं प्रियसंवासो मुह्येत्तत्र न पण्डितः ॥ ७३॥
यथा काष्ठं च काष्ठं च समेयातां महोदधौ ।
समेत्य च व्यपेयातां तद्वद् भूतसमागमः ॥ ७४॥
यथा हि पथिकः कश्चिच्छायामाश्रित्य तिष्ठति ।
विश्रम्य च पुनर्गच्छेत्तद्वद् भूतसमागमः ॥ ७५॥
अन्यच्च । पञ्चभिर्निर्मिते देहे पञ्चत्वं च पुनर्गते ।
स्वां स्वां योनिमनुप्राप्ते तत्र का परिदेवना ॥ ७६॥
यावतः कुरुते जन्तुः संबन्धान्मनसः प्रियान् ।
तावन्तोऽपि निखन्यन्ते हृदये शोकशङ्कवः ॥ ७७॥
नायमत्यन्तसंवासो लभ्यते येन केनचित् ।
अपि स्वेन शरीरेण किमुतान्येन केनचित् ॥ ७८॥
अपि च । संयोगो हि वियोगस्य संसूचयति संभवम् ।
अनतिक्रमणीयस्य जन्म मृत्योरिवागमम् ॥ ७९॥
आपातरमणीयानां संयोगानां प्रियैः सह ।
अपथ्यानामिवान्नानां परिणामोऽतिदारुणः ॥ ८०॥
अपरं च । व्रजन्ति न निवर्तन्ते स्रोतांसि सरितां यथा ।
आयुरादाय मर्त्यानां तथा रात्र्यहनी सदा ॥ ८१॥
सुखास्वादपरो यस्तु संसारे सत्समागमः ।
स वियोगावसानत्वाद्दुःखानां धुरि युज्यते ॥ ८२॥
०९९
अत एव हि नेच्छन्ति साधवः सत्समागमम् ।
यद्वियोगासिलूनस्य मनसो नास्ति भेषजम् ॥ ८३॥
सुकृतान्येव कर्माणि राजभिः सगरादिभिः ।
अथ तान्येव कर्माणि ते चापि प्रलयं गताः ॥ ८४॥
संचिन्त्य संचिन्त्य तमुग्रदण्डं मृत्युं मनुष्यस्य विचक्षणस्य ।
वर्षाम्बुसिक्ता इव चर्मबन्धाः सर्वे प्रयत्नाः शिथिलीभवन्ति ॥ ८५ ॥
यामेव रात्रिं प्रथमामुपैति गर्भे निवासं नरवीर लोकः ।
ततः प्रभृत्यस्खलितप्रयाणः स प्रत्यहं मृत्युसमीपमेति ॥ ८६॥
अतः संसारं विचारयतां शोकोऽयमज्ञानस्यैव प्रपञ्चः । पश्य ।
अज्ञानं कारणं न स्याद्वियोगो यदि कारणम् ।
शोको दिनेषु गच्छत्सु वर्धतामपयाति किम् ॥ ८७॥
तद्भद्रात्मानमनुसंधेहि । शोकचर्चां परिहर । यतः ।
अकाण्डपातजातानामार्द्राणां मर्मभेदिनाम् ।
गाढशोकप्रहाराणामचिन्तैव महौषधी ॥ ८८॥
ततस्तद्वचनं
निशम्य प्रबुद्ध इव कौण्डिन्य उत्थायाब्रवीत् - तदलमिदानीं
गृहनरकवासेन । वनमेव गच्छामि । कपिलः पुनराह --
वनेऽपि दोषाः प्रभवन्ति रागिणां
गृहेऽपि पञ्चेन्द्रियनिग्रहस्तपः ।
अकुत्सिते कर्मणि यः प्रवर्तते
निवृत्तरागस्य गृहं तपोवनम् ॥ ८९॥
यतः । दुःखितोऽपि चरेद्धर्मं यत्र कुत्राश्रमे रतः ।
समः सर्वेषु भूतेषु न लिङ्गं धर्मकारणम् ॥ ९०॥
उक्तं च । वृत्त्यर्थं भोजनं येषां संतानार्थं च मैथुनम् ।
वाक्सत्यवचनार्था च दुर्गाण्यपि तरन्ति ते ॥ ९१॥
१००
तथा हि । आत्मा नदी संयमपुण्यतीर्था सत्योदका शीलतटा दयोर्मिः ।
तत्राभिषेकं कुरु पाण्डुपुत्र न वारिणा शुध्यति चान्तरात्मा ॥ ९२॥
विशेषतश्च । जन्ममृत्युजराव्याधिवेदनाभिरुपद्रुतम् ।
संसारमिममत्यन्तमसारं त्यजतः सुखम् ॥ ९३॥
यतः । दुःखमेवास्ति न सुखं यस्मात्तदुपलक्ष्यते ।
दुःखार्तस्य प्रतीकारे सुखसंज्ञा विधीयते ॥ ९४॥
कौण्डिन्यो ब्रूते -- एवमेव । ततोऽहं तेन शोकाकुलेन
ब्राह्मणेन शप्तः यदद्यारभ्य मण्डूकानां वाहनं भविष्यस् इति ।
कपिलो ब्रूते -- संप्रत्युपदेशासहिष्णुर्भवान् । 
शोकाविष्टं ते हृदयम् । तथापि कार्यं शृणु ।
सङ्गः सर्वात्मना त्याज्यः स चेत्त्यक्तुं न शक्यते ।
स सद्भिः सह कर्तव्यः सतां सङ्गो हि भेषजम् ॥ ९५॥
अन्यच्च । कामः सर्वात्मना हेयः स चेद्धातुं न शक्यते ।
मुमुक्षां प्रति कर्तव्यः सैव तस्य हि भेषजम् ॥ ९६॥
एतच्छ्रुत्वा स कौण्डिन्यः कपिलोपदेशामृतप्रशान्तशोकानलो
यथाविधि दण्डग्रहणं कृतवान् । अतो ब्राह्मणशापान्मण्डूकान्
वोढुमत्र तिष्ठामि । अनन्तरं तेन मण्डूकेन गत्वा मण्डूकनाथस्य
जालपादनाम्नः अग्रे तत्कथितम् ।
ततोऽसावागत्य मण्डूकनाथस्तस्य सर्पस्य पृष्ठमारूढवान् ।
स च सर्पस्तं पृष्ठे कृत्वा चित्रपदक्रमं बभ्राम ।
परेद्युश्चलितुमसमर्थं तं मण्डूकनाथोऽअवदत् -- 
किमद्य भवान् मन्दगतिः ।
सर्पो ब्रूते -- देव आहारविरहादसमर्थोऽस्मि ।
मण्डूकनाथोऽवदत् -- अस्मदाज्ञया मण्डूकान् भक्षय । 
ततः गृहीतोऽयं महाप्रसादः
इत्युक्त्वा क्रमशो मण्डूकान्खादितवान् । अथ निर्मण्डूकं सरो विलोक्य
मण्डूकनाथोऽपि तेन खादितः । अतोऽहं ब्रवीमि -- 
स्कन्धेनापि वहेच्छत्रून् इत्यादि ॥ देव यात्विदानीं पुरावृत्ताख्यानकथनं ।
सर्वथा संधेयोऽयं हिरण्यगर्भो राजा संधीयतामिति मे मतिः ।
राजोवाच -- कोऽयं भवतो विचारः । यतो जितस्तावदयमस्माभिः
ततो यद्यस्मत्सेवया वसति तदास्ताम् । नो चेद् विगृह्यताम् ।
अत्रान्तरे जम्बूद्वीपाद् आगत्य शुकेनोक्तं -- देव
सिंहलद्वीपस्य सारसो राजा संप्रति जम्बूद्वीपमाक्रम्यावतिष्ठते ।
राजा ससम्भ्रमं ब्रूते -- किम् ।
शुकः पूर्वोक्तं कथयति ।
गृध्रः स्वगतमुवाच -- साधु रे चक्रवाक मन्त्रिन् सर्वज्ञ साधु साधु ।
राजा सकोपमाह -- आस्तां तावदयं । गत्वा तमेव समूलमुन्मूलयामि ।
दूरदर्शी विहस्याह --
१०१
न शरन्मेघवत्कार्यं वृथैव घनगर्जितम् ।
परस्यार्थमनर्थं वा प्रकाशयति नो महान् ॥ ९७॥
अपरं च । एकदा न विगृह्णीयाद्बहून्राजाभिघातिनः ।
सदर्पोऽप्युरगः कीटैर्बहुभिर्नाश्यते ध्रुवम् ॥ ९८॥
देव किमिति विना संधानं गमनमस्ति ।
यतस्तदास्मत्पश्चात्प्रकोपोऽनेन कर्तव्यः । अपरं च ।
योऽर्थतत्त्वमविज्ञाय क्रोधस्यैव वशं गतः ।
स तथा तप्यते मूढो ब्राह्मणो नकुलाद्यथा ॥ ९९॥
राजाह -- कथमेतत् ।
दूरदर्शी कथयति --
॥ कथा १२ ॥
अस्त्युज्जयिन्यां माधवो नाम विप्रः । तस्य ब्राह्मणी प्रसूता ।
सा बालापत्यस्य रक्षार्थं ब्राह्मणमवस्थाप्य स्नातुं गता । 
अथ ब्राह्मणाय राज्ञः पार्वणश्राद्धं दातुमाह्वानमागतम् । तच्छ्रुत्वा
ब्राह्मणः सहजदारिद्र्यादचिन्तयत् -- यदि सत्वरं न
गच्छामि तत्रान्यः कश्चिछ्राद्धं ग्रहीष्यति । यतः ।
आदानस्य प्रदानस्य कर्तव्यस्य च कर्मणः ।
क्षिप्रमक्रियमाणस्य कालः पिबति तद्रसम् ॥ १००॥
किंतु बालकस्यात्र रक्षको नास्ति । तत्किं करोमि । यातु ।
चिरकालपालितमिमं नकुलं पुत्रनिर्विशेषं बालकरक्षार्थं
व्यवस्थाप्य गच्छामि । तथा कृत्वा गतः ।
ततस्तेन नकुलेन बालकसमीपमागच्छन्कृष्णसर्पो
दृष्वा व्यापादितः खण्डितश्च ।
ततोऽसौ नकुलो ब्राह्मणमायान्तमवलोक्य रक्तविलिप्तमुखपादः
सत्वरमुपगम्य तच्चरणयोर्लुलोठ । ततः स विप्रस्तथाविधं तं
दृष्ट्वा बालकोऽनेन खादित इत्यवधार्य नकुलं व्यापादितवान् ।
अनन्तरं यावदुपसृत्यापत्यं पश्यति ब्राह्मणस्तावद्बालकः
सुस्थः सर्पश्च व्यापादितस्तिष्ठति । ततस्तमुपकारकं
नकुलं निरीक्ष्य भावितचेताः स परं विषादमगमत् ।
अतोऽहं ब्रवीमि -- योऽर्थतत्त्वमविज्ञाय इत्यादि ॥
अपरं च । कामः क्रोधस्तथा मोहो लोभो मानो मदस्तथा ।
षड्वर्गमुत्सृजेदेनमस्मिंस्त्यक्ते सुखी नरः ॥ १०१॥
राजाह -- मन्त्रिन् एष ते निश्चयः ।
मन्त्री ब्रूते -- एवमेव । यतः ।
स्मृतिश्च परमार्थेषु वितर्को ज्ञाननिश्चयः ।
दृढता मन्त्रगुप्तिश्च मन्त्रिणः परमा गुणाः ॥ १०२॥
तथा च । सहसा विदधीत न क्रियामविवेकः परमापदां पदम् ।
वृणते हि विमृश्यकारिणं गुणलुब्धाः स्वयमेव संपदः ॥ १०३॥
१०२
तद्देव
यदीदानीमस्मद्वचनं क्रियते तदा संधाय गम्यताम् । यतः ।
यद्यप्युपायाश्चत्वारो निर्दिष्टाः साध्यसाधने ।
सङ्ख्यामात्रं फलं तेषां सिद्धिः साम्नि व्यवस्थिता ॥ १०४॥
राजाह -- कथमेवं संभवति ।
मन्त्री ब्रूते -- देव सत्वरं भविष्यति । यतः ।
अज्ञः सुखमाराध्यः सुखतरमाराध्यते विशेषज्ञः ।
ज्ञानलवदुर्विदग्धं ब्रह्मापि नरं न रञ्जयति ॥ १०५॥
विशेषतश्चायं धर्मज्ञो राजा सर्वज्ञो मन्त्री च । ज्ञातमेतन्मया पूर्वं
मेघवर्णवचनात्तत्कृतकार्यसंदर्शनाच्च । यतः ।
कर्मानुमेयाः सर्वत्र परोक्षगुणवृत्तयः ।
तस्मात्परोक्षवृत्तीनां फलैः कर्मानुभाव्यते ॥ १०६ ॥
राजाह -- अलमुत्तरोत्तरेण ।
यथाभिप्रेतमनुष्ठीयताम् । एतन्मन्त्रयित्वा गृध्रो महामन्त्री
तत्र यथार्हं कर्तव्यमित्युक्त्वा दुर्गाभ्यन्तरं चलितः ।
ततः प्रणिधिबकेनागत्य राज्ञो हिरण्यगर्भस्य निवेदितं -- देव
संधिं कर्तुं महामन्त्री गृध्रोऽस्मत्समीपमागच्छति ।
राजहंसो ब्रूते -- मन्त्रिन् पुनः संबन्धिना केनचिदत्रागन्तव्यम् ।
सर्वज्ञो विहस्याह -- देव न शङ्कास्पदमेतत् । यतोऽसौ महाशयो दूरदर्शी । 
अथवा स्थितिरियं मन्दमतीनां । कदाचिच्छङ्कैव
न क्रियते । कदाचित् सर्वत्र शङ्का । तथा हि ।
सरसि बहुशस्ताराच्छाये क्षणात् परिवञ्चितः
कुमुदविटपान्वेषी हंसो निशास्वविचक्षणः ।
न दशति पुनस्ताराशङ्की दिवापि सितोत्पलं
कुहकचकितो लोकः सत्येऽप्यपायमपेक्षते ॥ १०७॥
दुर्जनदूषितमनसः सुजनेष्वपि नास्ति विश्वासः ।
बालः पायसदग्धो दध्यपि फूत्कृत्य भक्षयति ॥ १०८॥
तद् देव यथाशक्ति तत्पूजार्थं रत्नोपहारादिसामग्री सुसज्जीक्रियताम् । 
तथानुष्ठिते सति स गृध्रो मन्त्री 
दुर्गद्वाराच्चक्रवाकेणोपगम्य सत्कृत्यानीय राजदर्शनं कारितो
दत्तासने उपविष्टः । चक्रवाक उवाच --
युष्मदायत्तं सर्वं । स्वेच्छयोपभुज्यतामिदं राज्यम् ।
राजहंसो ब्रूते -- एवमेव ।
दूरदर्शी कथयति -- एवमेवैतत् ।
किन्त्विदानीं बहुप्रपञ्चवचनं निष्प्रयोजनम् । यतः ।
१०३
लुब्धमर्थेन गृह्णीयात्स्तब्धमञ्जलिकर्मणा ।
मूर्खं छन्दानुरोधेन याथातथ्येन पण्डितम् ॥ १०९॥
अन्यच्च । सद्भावेन हरेन्मित्रं सम्भ्रमेण तु बान्धवान् ।
स्त्रीभृत्यौ दानमानाभ्यां दाक्षिण्येनेतरान्जनान् ॥ ११०॥
तदिदानीं संधाय प्रस्थाप्यतामयं  महाप्रतापश्चित्रवर्णो राजा ।
चक्रवाको ब्रूते -- यथा संधानं कार्यम् तदप्युच्यताम् ।
राजहंसो ब्रूते -- कति प्रकाराः संधीनां संभवन्ति ।
गृध्रो ब्रूते -- कथयामि । श्रूयताम् ।
बलीयसाभियुक्तस्तु नृपो नान्यप्रतिक्रियः ।
आपन्नः संधिमन्विच्छेत्कुर्वाणः कालयापनम् ॥ १११॥
कपाल उपहारश्च संतानः संगतस्तथा ।
उपन्यासः प्रतीकारः संयोगः पुरुषान्तरः ॥ ११२॥
अदृष्टनर आदिष्ट आत्मादिष्ट उपग्रहः ।
परिक्रयस्तथोच्छन्नस्तथा च परभूषणः ॥ ११३॥
स्कन्धोपनेयः संधिश्च षोडशैते प्रकीर्तिताः ।
इति षोडशकं प्राहुः संधिं संधिविचक्षणाः ॥ ११४॥
कपालसंधिर्विज्ञेयः केवलं समसंधितः ।
संप्रदानाद् भवति य उपहारः स उच्यते ॥ ११५॥
संतानसंधिर्विज्ञेयो दारिकादानपूर्वकः ।
सद्भिस्तु संगतः संधिर्मैत्रीपूर्व उदाहृतः ॥ ११६॥
यावदायुः प्रमाणस्तु समानार्थप्रयोजनः ।
संपत्तौ वा विपत्तौ वा कारणैर्यो न भिद्यते ॥ ११७॥
संगतः संधिरेवायं प्रकृष्टत्वात्सुवर्णवत् ।
तथान्यैः संधिकुशलैः काञ्चनः स उदाहृतः ॥ ११८॥
आत्मकार्यस्य सिद्धिं तु समुद्दिश्य क्रियेत यः ।
स उपन्यासकुशलैरुपन्यास उदाहृतः ॥ ११९॥
मयास्योपकृतं पूर्वमयं प्रतिकरिष्यति ।
इति यः क्रियते संधिः प्रतीकारः स उच्यते ॥ १२०॥
उपकारं करोम्यस्य ममाप्येष करिष्यति ।
अयं चापि प्रतीकारो रामसुग्रीवयोरिव ॥ १२१॥
एकार्थां सम्यगुद्दिश्य क्रियां यत्र हि गच्छतः ।
सुसंहितप्रमाणस्तु स च संयोग उच्यते ॥ १२२॥
१०४
आवयोर्योधमुख्यैस्तु मदर्थः साध्यतामिति ।
यस्मिन्पणस्तु क्रियते स संधिः पुरुषान्तरः ॥ १२३॥
त्वयैकेन मदीयोऽर्थः संप्रसाध्यस्त्वसाविति ।
यत्र शत्रुः पणं कुर्यात्सोऽदृष्टपुरुषः स्मृतः ॥ १२४॥
यत्र भूम्येकदेशेन पणेन रिपुरूर्जितः ।
संधीयते संधिविद्भिः स चादिष्ट उदाहृतः ॥ १२५॥
स्वसैन्येन तु संधानमात्मादिष्ट उदाहृतः ।
क्रियते प्राणरक्षार्थं सर्वदानमुपग्रहः ॥ १२६॥
कोषांशेनार्धकोषेण सर्वकोषेण वा पुनः ।
शिष्टस्य प्रतिरक्षार्थं परिक्रय उदाहृतः ॥ १२७॥
भुवां सारवतीनां तु दानादुच्छन्न उच्यते ।
भूम्युत्थफलदानेन सर्वेण परभूषणः ॥ १२८॥
परिच्छिन्नं फलं यत्र प्रतिस्कन्धेन दीयते ।
स्कन्धोपनेयं तं प्राहुः संधिं संधिविचक्षणाः ॥ १२९॥
परस्परोपकारस्तु मैत्रः संबन्धकस्तथा ।
उपहारश्च विज्ञेयाश्चत्वारश्चैव संधयः ॥ १३०॥
एक एवोपहारस्तु संधिरेव मतो मम ।
उपहारविभेदास्तु सर्वे मैत्रविवर्जिताः ॥ १३१॥
अभियोक्ता बलीयस्त्वादलब्ध्वा न निवर्तते ।
उपहारादृते तस्मात्संधिरन्यो न विद्यते ॥ १३२॥
चक्रवाको ब्रूते -- श्र्णु तावत् ।
अयं निजः परो वेति गणना लघुचेतसाम् ।
उदारचरितानां तु वसुधैव कुटुम्बकम् ॥ १३३ ॥
अपरं च । मातृवत्परदारेषु परद्रव्येषु लोष्टवत् ।
आत्मवत्सर्वभूतेषु यः पश्यति स पण्डितः ॥ १३४ ॥
राजाह -- भवन्तो
महान्तः पण्डिताश्च । तद् अत्रास्माकं यथाकार्यमुपदिश्यताम् ।
मन्त्री ब्रूते -- आः किमेवमुच्यते ।
आधिव्याधिपरीतापादद्य श्वो वा विनाशिने ।
को हि नाम शरीराय धर्मापेतं समाचरेत् ॥ १३५॥
जलान्तश्चन्द्रचपलं जीवितं खलु देहिनाम् ।
तथाविधमिति ज्ञात्वा शश्वत्कल्याणमाचरेत् ॥ १३६॥
१०५
मृगतृष्णासमं वीक्ष्य संसारं क्षणभङ्गुरम् ।
सज्जनैः संगतं कुर्याद्धर्माय च सुखाय च ॥ १३७॥
तन्मम संमतेन तदेव क्रियताम् । यतः ।
अश्वमेधसहस्राणि सत्यं च तुलया धृतम् ।
अश्वमेधसहस्राद्धि सत्यमेवातिरिच्यते ॥ १३८॥
अतः सत्याभिधानदिव्यपुरःसरो द्वयोरप्यनयोर्भूपालयोः
काञ्चनाभिधानसंधिर्विधीयताम् । सर्वज्ञो ब्रूते -- एवमस्तु । 
ततो राजहंसेन राज्ञा वस्त्रालंकारोपहारैः स मन्त्री दूरदर्शी पूजितः
प्रहृष्टमनाश्चक्रवाकं गृहीत्वा राज्ञो मयूरस्य संनिधानं गतः । 
तत्र चित्रवर्णेन राज्ञा सर्वज्ञो गृध्रवचनाद्
बहुमानदानपुरःसरं संभाषितस्तथाविधं संधिं
स्वीकृत्य राजहंससमीपं प्रस्थापितः ।
दूरदर्शी ब्रूते -- देव सिद्धं नः समीहितम् ।
इदानीं स्वस्थानमेव विन्ध्याचलं व्यावृत्य प्रतिगम्यताम् ।
अथ सर्वे स्वस्थानं प्राप्य मनोभिलषितं फलं प्राप्नुवन्निति ।
विष्णुशर्मणोक्तं -- अपरं किं कथयामि । कथ्यताम् ।
राजपुत्रा ऊचुः -- तव
प्रसादाद्राज्यव्यवहाराङ्गं ज्ञातम् । ततः सुखिनो भूता वयम् ।
विष्णुशर्मोवाच -- यद्यप्येवं तथाप्यपरमपीदमस्तु --
संधिः सर्वमहीभुजां विजयिनामस्तु प्रमोदः सदा
सन्तः सन्तु निरापदः सुकृतिनां कीर्तिश्चिरं वर्धताम् ।
नीतिर्वारविलासिनीव सततं वक्षःस्थले संस्थिता
वक्त्रं चुम्बतु मन्त्रिणामहरहर्भूयान्महानुत्सवः ॥ १३९॥
अन्यच्चास्तु --
प्रालेयाद्रेः सुतायाः प्रणयनिवसतिश्चन्द्रमौलिः स यावद्
यावल्लक्ष्मीर्मुरारेर्जलद इव तडिन्मानसे विस्फुरन्ती ।
यावत्स्वर्णाचलोऽयं दवदहनसमो यस्य सूर्यः स्फुलिङ्गः
तावन्नारायणेन प्रचरतु रचितः संग्रहोऽयं कथानाम् ॥ १४०॥
अपरं च । श्रीमान्धवलचन्द्रोऽसौ जीयान्माण्डलिको रिपून् ।
येनायं संग्रहो यत्नाल्लेखयित्वा प्रचारितः ॥ १४१॥
काळेवंशसमुत्पन्नेन रामचंद्रसूनुना मोरेश्वरेण कृता
मर्मप्रकाशिका नाम हितोपदेशव्याख्या समाप्ता ।
शुभं भूयादध्यापकानामध्येतॄणां च ।
