001.01F: ॥ हितोपदेशः ॥
001.02F: प्रस्ताविका
001.03F: सिद्धिः साध्ये सतामस्तु प्रसादात् तस्य धूर्जटेः ।
001.04F: जाह्नवीफेनलेखेव यन्मूर्ध्नि शशिनः कला ॥ १॥
001.05F: श्रुतो हितोपदेशोऽयं पाटवं संस्कृतोक्तिषु ।
001.06F: वाचां सर्वत्र वैचित्र्यं नीतिविद्यां ददाति च ॥ २॥
001.07F: अजरामरवत् प्राज्ञो विद्यामर्थं च चिन्तयेत् ।
001.08F: गृहीत इव केशेषु मृत्युना धर्ममाचरेत् ॥ ३॥
001.09F: सर्वद्रव्येषु विद्यैव द्रव्यमाहुरनुत्तमम् ।
001.10F: अहार्यत्वादनर्घ्यत्वादक्षयत्वाच्च सर्वदा ॥ ४॥
001.11F: संयोजयति विद्यैव नीचगापि नरं सरित् ।
001.12F: समुद्रमिव दुर्धर्षं नृपं भाग्यमतः परम् ॥ ५॥
001.13F: विद्या ददाति विनयं विनयाद्याति पात्रताम् ।
001.14F: पात्रत्वाद्धनमाप्नोति धनाद्धर्मं ततः सुखम् ॥ ६॥
001.15F: विद्या शस्त्रस्य शास्त्रस्य द्वे विद्ये प्रतिपत्तये ।
001.16F: आद्या हास्याय वृद्धत्वे द्वितीयाद्रियते सदा ॥ ७॥
001.17F: यन्नवे भाजने लग्नः संस्कारो नान्यथा भवेत् ।
001.18F: कथाच्छलेन बालानां नीतिस्तदिह कथ्यते ॥ ८॥
002.01F: मित्रलाभः सुहृद्भेदो विग्रहः संधिरेव च ।
002.02F: पञ्चतन्त्रात्तथान्यस्माद्ग्रन्थादाकृष्य लिख्यते ॥ ९॥
002.03F: अस्ति भागीरथीतीरे पाटलिपुत्रनामधेयं नगरम् । तत्र सर्वस्वामिगुणोपेतः सुदर्शनो
002.04F: नाम नरपतिरासीत् । स भूपतिरेकदा केनापि पाठ्यमानं श्लोकद्वयं शुश्राव --
002.05F: अनेकसंशयोच्छेदि परोक्षार्थस्य दर्शकम् ।
002.06F: सर्वस्य लोचनं शास्त्रं यस्य नास्त्यन्ध एव सः ॥ १०॥
002.07F: यौवनं धनसम्पत्तिः प्रभुत्वमविवेकिता ।
002.08F: एकैकमप्यनर्थाय किमु यत्र चतुष्टयम् ॥ ११॥
002.09F: इत्याकर्ण्यात्मनः पुत्राणामनधिगतशास्त्राणां नित्यमुन्मार्गगामिनां
002.10F: शास्त्राननुष्ठानेनोद्विग्नमनाः स राजा चिन्तयामास ।
002.11F: कोऽर्थः पुत्रेण जातेन यो न विद्वान् न धार्मिकः ।
002.12F: काणेन चक्षुषा किंवा चक्षुःपीडैव केवलम् ॥ १२॥
002.13F: अजातमृतमूर्खाणां वरमाद्यौ न चान्तिमः ।
002.14F: सकृद्दुःखकरावाद्यावन्तिमस्तु पदे पदे ॥ १३॥
002.15F: किं च । स जातो येन जातेन याति वंशः समुन्नतिम् ।
002.16F: परिवर्तिनि संसारे मृतः को वा न जायते ॥ १४॥
002.17F: गुणिगणगणनारम्भे न पतति कठिनी सुसम्भ्रमाद्यस्य ।
002.18F: तेनाम्बा यदि सुतिनी वद वन्ध्या कीदृशी नाम ॥ १५॥
002.19F: दाने तपसि शौर्ये च यस्य न प्रथितं यशः ।
002.20F: विद्यायामर्थलाभे च मातुरुच्चार एव सः ॥ १६॥
002.21F: अपरं च । वरमेको गुणी पुत्रो न च मूर्खशतान्यपि ।
002.22F: एकश्चन्द्रस्तमो हन्ति न च तारागणोऽपि च ॥ १७॥
002.23F: पुण्यतीर्थे कृतं येन तपः क्वाप्यतिदुष्करम् ।
002.24F: तस्य पुत्रो भवेद्वश्यः समृद्धो धार्मिकः सुधीः ॥ १८॥
002.25F: अर्थागमो नित्यमरोगिता च प्रिया च भार्या प्रियवादिनी च ।
002.26F: वश्यश्च पुत्रोऽर्थकरी च विद्या षड् जीवलोकस्य सुखानि राजन् ॥ १९॥
003.01F: को धन्यो बहुभिः पुत्रैः कुशूलापूरणाढकैः ।
003.02F: वरमेकः कुलालम्बी यत्र विश्रूयते पिता ॥ २०॥
003.03F: ऋणकर्ता पिता शत्रुर्माता च व्यभिचारिणी ।
003.04F: भार्या रूपवती शत्रुः पुत्रः शत्रुरपण्डितः ॥ २१॥
003.05F: अनभ्यासे विषं विद्या अजीर्णे भोजनं विषम् ।
003.06F: विषं सभा दरिद्रस्य वृद्धस्य तरुणी विषम् ॥ २२ ॥
003.07F: यस्य कस्य प्रसूतोऽपि गुणवान्पूज्यते नरः ।
003.08F: धनुर्वंशविशुद्धोऽपि निर्गुणः किं करिष्यति ॥ २३॥
003.09F: हा हा पुत्रक नाधीतं सुगतैतासु रात्रिषु ।
003.10F: तेन त्वं विदुषां मध्ये पङ्के गौरिव सीदसि ॥ २४॥
003.11F: तत् कथमिदानीमेते मम पुत्रा गुणवन्तः क्रियन्ताम् । यतः ।
003.12F: आहारनिद्राभयमैथुनं च सामान्यमेतत्पशुभिर्नराणाम् ।
003.13F: धर्मो हि तेषामधिकः विशेषो धर्मेण हीनाः पशुभिः समानाः ॥ २५॥
003.14F: धर्मार्थकाममोक्षाणां यस्यैकोऽपि न विद्यते ।
003.15F: अजागलस्तनस्येव तस्य जन्म निरर्थकम् ॥ २६॥
003.16F: यच्चोच्यते -- आयुः कर्म च वित्तं च विद्या निधनमेव च ।
003.17F: पञ्चैतान्यपि सृज्यन्ते गर्भस्थस्यैव देहिनः ॥ २७॥
003.18F: किं च । अवश्यं भाविनो भावा भवन्ति महतामपि ।
003.19F: नग्नत्वं नीलकण्ठस्य महाहिशयनं हरेः ॥ २८॥
003.20F: अपि च । यदभावि न तद् भावि भावि चेन्न तदन्यथा ।
003.21F: इति चिन्ताविषघ्नोऽयमगदः किं न पीयते ॥ २९॥
003.22F: एतत्कार्याक्षमाणां केषांचिदालस्यवचनम् ।
003.23F: न दैवमपि संचिन्त्य त्यजेदुद्योगमात्मनः ।
003.24F: अनुद्योगेन तैलानि तिलेभ्यो नाप्तुमर्हति ॥ ३०॥
003.25F: अन्यच्च । उद्योगिनं पुरुषसिंहमुपैति लक्ष्मी-
003.26F: र्दैवेन देयमिति कापुरुषा वदन्ति ।
003.27F: दैवं निहत्य कुरु पौरुषमात्मशक्त्या
003.28F: यत्ने कृते यदि न सिध्यति कोऽत्र दोषः ॥ ३१॥
004.01F: यथा ह्येकेन चक्रेण न रथस्य गतिर्भवेत् ।
004.02F: एवं पुरुषकारेण विना दैवं न सिद्ध्यति ॥ ३२॥
004.03F: तथा च । पूर्वजन्मकृतं कर्म तद्दैवमिति कथ्यते ।
004.04F: तस्मात् पुरुषकारेण यत्नं कुर्यादतन्द्रितः ॥ ३३॥
004.05F: यथा मृत्पिण्डतः कर्ता कुरुते यद्यदिच्छति ।
004.06F: एवमात्मकृतं कर्म मानवः प्रतिपद्यते ॥ ३४॥
004.07F: काकतालीयवत्प्राप्तं दृष्ट्वापि निधिमग्रतः ।
004.08F: न स्वयं दैवमादत्ते पुरुषार्थमपेक्षते ॥ ३५ ॥
004.09F: उद्यमेन हि सिध्यन्ति कार्याणि न मनोरथैः ।
004.10F: नहि सुप्तस्य सिंहस्य प्रविशन्ति मुखे मृगाः ॥ ३६॥
004.11F: मातापितृकृताभ्यासो गुणितामेति बालकः ।
004.12F: न गर्भच्युतिमात्रेण पुत्रो भवति पण्डितः ॥ ३७ ॥
004.13F: माता शत्रुः पिता वैरी येन बालो न पाठितः ।
004.14F: न शोभते सभामध्ये हंसमध्ये बको यथा ॥ ३८॥
004.15F: रूपयौवनसम्पन्ना विशालकुलसम्भवाः ।
004.16F: विद्याहीना न शोभन्ते निर्गन्धा इव किंशुकाः ॥ ३९॥
004.17F: मूर्खोऽपि शोभते तावत्सभायां वस्त्रवेष्टितः ।
004.18F: तावच्च शोभते मूर्खो यावत्किंचिन्न भाषते ॥ ४० ॥
004.19F: एतच्चिन्तयित्वा स राजा पण्डितसभां कारितवान् । राजोवाच भो भोः पण्डिताः ।
004.20F: श्रूयतां ।  अस्ति कश्चिदेवम्भूतो विद्वान्यो मम पुत्राणां नित्यमुन्मार्गगामिनामनधिगतशास्त्राणामिदानीं
004.21F: नीतिशास्त्रोपदेशेन पुनर्जन्म कारयितुं समर्थः । यतः ।
004.22F: काचः काञ्चनसंसर्गाद्धत्ते मारकतीं द्युतिं ।
004.23F: तथा सत्संनिधानेन मूर्खो याति प्रवीणताम् ॥ ४१॥
004.24F: उक्तं च । हीयते हि मतिस्तात हीनैः सह समागमात् ।
004.25F: समैश्च समतामेति विशिष्टैश्च विशिष्टताम् ॥ ४२॥
004.26F: अत्रान्तरे विष्णुशर्मनामा महापण्डितः सकलनीतिशास्त्रतत्त्वज्ञो बृहस्पतिरिवाब्रवीत् --
004.27F: देव महाकुलसम्भूता एते राजपुत्राः । तन्मया नीतिं ग्राहयितुं शक्यन्ते । यतः ।
004.28F: नाद्रव्ये निहिता काचित्क्रिया फलवती भवेत् ।
004.29F: न व्यापारशतेनापि शुकवत्पाठ्यते बकः ॥ ४३॥
004.30F: अन्यच्च । अस्मिंस्तु निर्गुणं गोत्रे नापत्यमुपजायते ।
004.31F: आकरे पद्मरागानां जन्म काचमणेः कुतः ॥ ४४॥
005.01F: अतोऽहं षण्मासाभ्यन्तरे तत्र पुत्रान् नीतिशास्त्राभिज्ञान्करिष्यामि । 
005.02F: राजा सविनयं पुनरुवाच --
005.03F: कीटोऽपि सुमनःसङ्गादारोहति सतां शिरः ।
005.04F: अश्मापि याति देवत्वं महद्भिः सुप्रतिष्ठितः ॥ ४५॥
005.05F: अन्यच्च । यथोदयगिरेर्द्रव्यं संनिकर्षेण दीप्यते ।
005.06F: तथा तत्संनिधानेन हीनवर्णोऽपि दीप्यते ॥ ४६॥
005.07F: गुणा गुणज्ञेषु गुणा भवन्ति ते निर्गुणं प्राप्य भवन्ति दोषाः ।
005.08F: आस्वाद्यतोयाः प्रभवन्ति नद्यः समुद्रमासाद्य भवन्त्यपेयाः ॥ ४७॥
005.09F: तदेतेषामस्मत्पुत्राणां नीतिशास्त्रोपदेशाय भवन्तः प्रमाणम् । इत्युक्त्वा तस्य
005.10F: विष्णुशर्मणो बहुमानपुरःसरं पुत्रान्समर्पितवान् ।
005.11F: इति प्रस्ताविका ।
005.12F:  ॥ मित्रलाभः ॥
005.13F: अथ प्रासादपृष्ठे सुखोपविष्टानां राजपुत्राणां पुरस्तात् प्रस्तावक्रमेण पण्डितोऽब्रवीत् --
005.14F: काव्यशास्त्रविनोदेन कालो गच्छति धीमताम् ।
005.15F: व्यसनेन च मूर्खाणां निद्रया कलहेन वा ॥ ॥
005.16F: तद् भवतां विनोदाय काककूर्मादीनां विचित्रां कथां कथयामि । राजपुत्रैरुक्तमार्य
005.17F: कथ्यतां । विष्णुशर्मोवाच -- शृणुत । संप्रति मित्रलाभः प्रस्तूयते यस्यायमाद्यः श्लोकः --
005.18F: असाधना वित्तहीना बुद्धिमन्तः सुहृत्तमाः ।
005.19F: साधयन्त्याशु कार्याणि काककूर्ममृगाखवः ॥ २॥
005.20F: राजपुत्रा ऊचुः । -- कथमेतत् । विष्णुशर्मा कथयति --
005.21F: अस्ति गोदावरीतीरे विशालः शाल्मलीतरुः । तत्र नानादिग्देशादागत्य रात्रौ पक्षिणो निवसन्ति ।
005.22F: अथ कदाचिद् अवसन्नायां रात्रावस्ताचलचूडावलम्बिनि भगवति कुमुदिनीनायके चंद्रमसि
005.23F: लघुपतननामा वायसः प्रबुद्धः कृतान्तमिव द्वितीयमायान्तं व्याधमपश्यत् ।
005.24F: तमालोक्याचिन्तयत् -- अद्य प्रातरेवानिष्टदर्शनं जातम् । 
005.25F: न जाने किमनभिमतं दर्शयिष्यति । इत्युक्त्वा तदनुसरणक्रमेण व्याकुलश्चलति ।  ।
005.26F: शोकस्थानसहस्राणि भयस्थानशतानि च ।
005.27F: दिवसे दिवसे मूढमाविशन्ति न पण्डितम् ॥ ३॥
006.01F: अन्यच्च । विषयिणामिदमवश्यं कर्तव्यम् ।
006.02F: उत्थायोत्थाय बोद्धव्यं महद्भयमुपस्थितम् ।
006.03F: मरणव्याधिशोकानां किमद्य निपतिष्यति ॥ ४॥
006.04F: अथ तेन व्याधेन
006.05F: तण्डुलकणान्विकीर्य जालं विस्तीर्णम् । स च प्रच्छन्नो भूत्वा स्थितः ।
006.06F: तस्मिन्नेव काले चित्रग्रीवनामा कपोतराजः
006.07F: सपरिवारो वियति विसर्पंस्तण्डुलकणानवलोकयामास ।
006.08F: ततः कपोतराजस्तण्डुलकणलुब्धान्कपोतान् प्रत्याह -- कुतोऽत्र निर्जने
006.09F: वने तण्डुलकणानां सम्भवः । तन् निरूप्यतां तावत् । भद्रमिदं न
006.10F: पश्यामि । प्रायेणानेन तण्डुलकणलोभेनास्माभिरपि तथा भवितव्यम् ।
006.11F: कङ्कणस्य तु लोभेन मग्नः पङ्के सुदुस्तरे ।
006.12F: वृद्धव्याघ्रेण सम्प्राप्तः पथिकः स मृतो यथा ॥ ५॥
006.13F: कपोता ऊचुः -- कथमेतत् । सोऽब्रवीत् --
006.14F: ॥ कथा १ ॥
006.15F: अहमेकदा दक्षिणारण्ये चरन्नपश्यम् ।
006.16F: एको वृद्धव्याघ्रः स्नातः कुशहस्तः सरस्तीरे ब्रूते --
006.17F: भो भोः पन्थाः  इदं सुवर्णकङ्कणं गृह्यताम् ।
006.18F: ततो लोभाकृष्टेन केनचित् पान्थेनालोचितम् -- भाग्येनैतत् सम्भवति ।
006.19F: किं त्वस्मिन्नात्मसंदेहे प्रवृत्तिर्न विधेया । यतः ।
006.20F: अनिष्टादिष्टलाभेऽपि न गतिर्जायते शुभा ।
006.21F: यत्रास्ते विषसंसर्गोऽमृतं तद् अपि मृत्यवे ॥ ६॥
006.22F: किंतु सर्वत्रार्थार्जने प्रवृत्तिः संदेह एव । तथा चोक्तम् --
006.23F: न संशयमनारुह्य नरो भद्राणि पश्यति ।
006.24F: संशयं पुनरारुह्य यदि जीवति पश्यति ॥ ७॥
006.25F: तन्निरूपयामि तावत् ।
006.26F: प्रकाशं ब्रूते -- कुत्र तव कङ्कणम् । व्याघ्रो हस्तं प्रसार्य
006.27F: दर्शयति । पान्थोऽवदत् -- कथं मारात्मके त्वयि विश्वासः ।
006.28F: व्याघ्र उवाच -- शृणु रे पान्थ प्राग् एव
006.29F: यौवनदशायामतिदुर्वृत्त आसम् । अनेकगोमानुषाणां वधान्मे
006.30F: पुत्रा मृता दाराश्च । वंशहीनश्चाहम् ।
006.31F: ततः केनचिद् धार्मिकेणाहमादिष्टः -- दानधर्मादिकं चरतु भवान् । 
006.32F: तदुपदेशादिदानीमहं स्नानशीलो दाता 
006.33F: वृद्धो गलितनखदन्तो न कथं विश्वासभूमिः । यतः ।
007.01F: इज्याध्ययनदानानि तपः सत्यं धृतिः क्षमा ।
007.02F: अलोभ इति मार्गोऽयं धर्मस्याष्टविधः स्मृतः ॥ ८॥
007.03F: तत्र पूर्वश्चतुर्वर्गो दम्भार्थमपि सेव्यते ।
007.04F: उत्तरस्तु चतुर्वर्गो महात्मन्येव तिष्ठति ॥ ९॥
007.05F: मम चैतावांल्लोभविरहो येन
007.06F: स्वहस्तस्थमपि सुवर्णकङ्कणं यस्मैकस्मैचिद्दातुमिच्छामि ।
007.07F: तथापि व्याघ्रो मानुषं खादतीति लोकापवादो दुर्निवारः । यतः ।
007.08F: गतानुगतिको लोकः कुट्टनीमुपदेशिनीम् ।
007.09F: प्रमाणयति नो धर्मे यथा गोघ्नमपि द्विजम् ॥ १०॥
007.10F: मया च धर्मशास्त्राण्यधीतानि । शृणु --
007.11F: मरुस्थल्यां यथा वृष्टिः क्षुधार्ते भोजनं तथा ।
007.12F: दरिद्रे दीयते दानं सफलं पाण्डुनन्दन ॥ ११॥
007.13F: प्राणा यथात्मनोऽभीष्टा भूतानामपि ते तथा ।
007.14F: आत्मौपम्येन भूतेषु दयां कुर्वन्ति साधवः ॥ १२॥
007.15F: अपरं च । प्रत्याख्याने च दाने च सुखदुःखे प्रियाप्रिये ।
007.16F: आत्मौपम्येन पुरुषः प्रमाणमधिगच्छति ॥ १३॥
007.17F: अन्यच्च । मातृवत्परदारेषु परद्रव्येषु लोष्टवत् ।
007.18F: आत्मवत्सर्वभूतेषु यः पश्यति स पण्डितः ॥ १४॥
007.19F: त्वं चातीव दुर्गतस्तेन तत्तुभ्यं दातुं सयत्नोऽहम् । तथा चोक्तम् --
007.20F: दरिद्रान्भर कौन्तेय मा प्रयच्छेश्वरे धनम् ।
007.21F: व्याधितस्यौषधं पथ्यं नीरुजस्य किमौषधैः ॥ १५॥
007.22F: अन्यच्च । दातव्यमिति यद्दानं दीयतेऽनुपकारिणे ।
007.23F: देशे काले च पात्रे च तद् दानं सात्त्विकं विदुः ॥ १६॥
007.24F: तद् अत्र सरसि स्नात्वा सुवर्णकङ्कणं गृहाण ॥ ततो यावदसौ
007.25F: तद्वचः प्रतीतो लोभात्सरः स्नातुं प्रविशति तावन्महापङ्के निमग्नः पलायितुमक्षमः ।
007.26F: पङ्के पतितं दृष्ट्वा व्याघ्रोऽवदत् --
007.27F: अहह महापङ्के पतितोऽसि । अतस्त्वामहमुत्थापयामि । इत्युक्त्वा
007.28F: शनैः शनैरुपगम्य तेन व्याघ्रेण धृतः स पान्थोऽचिन्तयत् --
007.29F: न धर्मशास्त्रं पठतीति कारणं
007.30F: न चापि वेदाध्ययनं दुरात्मनः ।
007.31F: स्वभाव एवात्र तथातिरिच्यते
007.32F: यथा प्रकृत्या मधुरं गवां पयः ॥ १७॥
007.33F: किं च
007.34F: अवशेन्द्रियचित्तानां हस्तिस्नानमिव क्रिया
007.35F: दुर्भगाभरणप्रायो ज्ञानं भारः क्रियां विना ॥ १८॥
008.01F: तन् मया भद्रं
008.02F: न कृतम् यदत्र मारात्मके विश्वासः कृतः । तथा ह्युक्तम् --
008.03F: नदीनां शस्त्रपाणीनां नखिनां शृङ्गिणां तथा ।
008.04F: विश्वासो नैव कर्तव्यः स्त्रीषु राजकुलेषु च ॥ १९॥
008.05F: अपरं च । सर्वस्य हि परीक्ष्यन्ते स्वभावा नेतरे गुणाः ।
008.06F: अतीत्य हि गुणान् सर्वान् स्वभावो मूर्ध्नि वर्तते ॥ २०॥
008.07F: अन्यच्च । स हि गगनविहारी कल्मषध्वंसकारी
008.08F: दशशतकरधारी ज्योतिषां मध्यचारी ।
008.09F: विधुरपि विधियोगाद्ग्रस्यते राहुणासौ
008.10F: लिखितमपि ललाटे प्रोज्झितुं कः समर्थः ॥ २१॥
008.11F: इति चिन्तयन्नेवासौ व्याघ्रेण व्यापादितः
008.12F: खादितश्च । अतोहं ब्रवीमि -- कङ्कणस्य तु लोभेन इत्यादि ।
008.13F: अतः एव सर्वथाऽविचारितं कर्म न कर्तव्यम् । यतः ।
008.14F: सुजीर्णमन्नं सुविचक्षणः सुतः
008.15F: सुशासिता स्त्री नृपतिः सुसेवितः ।
008.16F: सुचिन्त्य चोक्तं सुविचार्य यत्कृतं
008.17F: सुदीर्घकालेऽपि न याति विक्रियाम् ॥ २२॥
008.18F: तद्वचनं
008.19F: श्रुत्वा कश्चित्कपोतः सदर्पमाह -- आः  किमेवमुच्यते ।
008.20F: वृद्धानां वचनं ग्राह्यमापत्काले ह्युपस्थिते ।
008.21F: सर्वत्रैवं विचारेण भोजनेप्यप्रवर्तनम् ॥ २३॥
008.22F: यतः । शङ्काभिः सर्वमाक्रान्तमन्नं पानं च भूतले ।
008.23F: प्रवृत्तिः कुत्र कर्तव्या जीवितव्यं कथं नु वा  ॥ २४॥
008.24F: ईर्ष्यी घृणी त्वसंतुष्टः क्रोधनो नित्यशङ्कितः ।
008.25F: परभाग्योपजीवी च षडेते दुःखभागिनः ॥ २५॥
008.26F: एतच्छ्रुत्वा सर्वे कपोतास्तत्रोपविष्टाः । यतः ।
008.27F: सुमहान्त्यपि शास्त्राणि धारयन्तो बहुश्रुताः ।
008.28F: छेत्तारः संशयानां च क्लिश्यन्ते लोभमोहिताः ॥ २६॥
008.29F: अन्यच्च । लोभात्क्रोधः प्रभवति लोभात्कामः प्रजायते ।
008.30F: लोभान्मोहश्च नाशश्च लोभः पापस्य कारणम् ॥ २७॥
008.31F: अन्यच्च । असंभवं हेममृगस्य जन्म तथापि रामो लुलुभे मृगाय ।
008.32F: प्रायः समापन्नविपत्तिकाले धियोऽपि पुंसां मलिना भवन्ति ॥ २८॥
009.01F: अनन्तरं सर्वे जालेन बद्धा बभूवुः ।
009.02F: ततो यस्य वचनात्तत्रावलम्बितास्तं सर्वे तिरस्कुर्वन्ति  । यतः ।
009.03F: न गणस्याग्रतो गच्छेत्सिद्धे कार्ये समं फलम् ।
009.04F: यदि कार्यविपत्तिः स्यान्मुखरस्तत्र हन्यते ॥ २९॥
009.05F: तस्य तिरस्कारं श्रुत्वा चित्रग्रीव उवाच -- नायमस्य दोषः । यतः ।
009.06F: आपदामापतन्तीनां हितोऽप्यायाति हेतुताम् ।
009.07F: मातृजङ्घा हि वत्सस्य स्तम्भीभवति बन्धने ॥ ३०॥
009.08F: अन्यच्च । स बन्धुर्यो विपन्नानामापदुद्धरणक्षमः ।
009.09F: न तु दुर्विहितातीतवस्तूपालम्भपण्डितः ॥ ३१॥
009.10F: विपत्काले विस्मय एव कापुरुषलक्षणम् ।
009.11F: तद् अत्र धैर्यमवलम्ब्य प्रतीकारश्चिन्त्यताम् । यतः ।
009.12F: विपदि धैर्यमथाभ्युदये क्षमा सदसि वाक्यपटुता युधि विक्रमः ।
009.13F: यशसि चाभिरुचिर्व्यसनं श्रुतौ प्रकृतिसिद्धमिदं हि महात्मनाम् ॥ ३२॥
009.14F: सम्पदि यस्य न हर्षो विपदि विषादो रणे च धीरत्वम् ।
009.15F: तं भुवनत्रयतिलकं जनयति जननी सुतं विरलम् ॥ ३३॥
009.16F: अन्यच्च । षड् दोषाः पुरुषेणेह हातव्या भूतिमिच्छता ।
009.17F: निद्रा तन्द्रा भयं क्रोध आलस्यं दीर्घसूत्रता ॥ ३४॥
009.18F: इदानीमप्येवं क्रियताम् । सर्वैरेकचित्तीभूय जालमादायोड्डीयताम् । यतः ।
009.19F: अल्पानामपि वस्तूनां संहतिः कार्यसाधिका ।
009.20F: तृणैर्गुणत्वमापन्नैर्बध्यन्ते मत्तदन्तिनः ॥ ३५॥
009.21F: संहतिः श्रेयसी पुंसां स्वकुलैरल्पकैरपि ।
009.22F: तुषेणापि परित्यक्ता न प्ररोहन्ति तण्डुलाः ॥ ३६॥
009.23F: इति विचिन्त्य पक्षिणः सर्वे जालमादायोत्पतिताः ।  अनन्तरं स व्याधः
009.24F: सुदूराज्जालापहारकांस्तानवलोक्य पश्चाद्धावन्नचिन्तयत् --
009.25F: संहतास्तु हरन्तीमे जालं मम विहङ्गमाः ।
009.26F: यदा तु विवदिष्यन्ते वशमेष्यन्ति मे तदा ॥ ३७॥
010.01F: ततस्तेषु चक्षुर्विषयआतिक्रान्तेषु पक्षिषु स व्याधो निवृत्तः ।
010.02F: अथ लुब्धकं निवृत्तं
010.03F: दृष्ट्वा कपोता ऊचुः --  किमिदानीं कर्तुमुचितम् ।
010.04F: चित्रग्रीव उवाच --
010.05F: माता मित्रं पिता चेति स्वभावात् त्रितयं हितम् ।
010.06F: कार्यकारणतश्चान्ये भवन्ति हितबुद्धयः ॥ ३८॥
010.07F: तदस्माकम् मित्रं हिरण्यको नाम मूषकराजो
010.08F: गण्डकीतीरे चित्रवने निवसति । सोऽस्माकं पाशांश्छेत्स्यति ।
010.09F: इत्यालोच्य सर्वे हिरण्यकविवरसमीपं गताः । हिरण्यकश्च
010.10F: सर्वदापायशङ्कया शतद्वारं विवरं कृत्वा निवसति ।
010.11F:  ततो हिरण्यकः कपोतावपातभयाच्चकितस्तूष्णीं स्थितः ।
010.12F: चित्रग्रीव उवाच -- सखे हिरण्यक किमस्मान्न सम्भाषसे ।
010.13F: ततो हिरण्यकस्तद्वचनं प्रत्यभिज्ञाय
010.14F: ससम्भ्रमं बहिर्निःसृत्याब्रवीत् --
010.15F: आः पुण्यवानस्मि । प्रियसुहृन्मे चित्रग्रीवः समायातः ।
010.16F: यस्य मित्रेण सम्भाषो यस्य मित्रेण संस्थितिः ।
010.17F: यस्य मित्रेण संलापस्ततो नास्तीह पुण्यवान् ॥ ३९॥
010.18F: पाशबद्धांश्चैतान्दृष्ट्वा
010.19F: सविस्मयः क्षणं स्थित्वोवाच -- सखे किमेतत् ।
010.20F: चित्रग्रीवोऽवदत् --
010.21F: सखे अस्माकं प्राक्तनजन्मकर्मणः फलमेतत् ।
010.22F: यस्माच्च येन च यथा च यदा च यच्च
010.23F: यावच्च यत्र च शुभाशुभमात्मकर्म ।
010.24F: तस्माच्च तेन च तथा च तदा च तच्च
010.25F: तावच्च तत्र च विधातृवशादुपैति ॥ ४०॥
010.26F: रोगशोकपरीतापबन्धनव्यसनानि च ।
010.27F: आत्मापराधवृक्षाणां फलान्येतानि देहिनाम् ॥ ४१॥
010.28F: एतच्छ्रुत्वा हिरण्यकश्चित्रग्रीवस्य बन्धनं छेत्तुं सत्वरमुपसर्पति । 
010.29F: चित्रग्रीव उवाच -- मित्र । मा मैवं ।
010.30F: अस्मदाश्रितानामेषां तावत्पाशांश्छिन्धि 
010.31F: तदा मम पाशं पश्चाच्छेत्स्यसि ।
010.32F: हिरण्यकोऽप्याह -- अहमल्पशक्तिः । दन्ताश्च मे कोमलाः । तद्
010.33F: तदेतेषां पाशांश्छेत्तुं कथं समर्थः ।
010.34F: तद्यावन्मे दन्ता न त्रुट्यन्ति तावत्तव पाशं छिनद्मि ।
010.35F: तदनन्तरमेषामपि बन्धनं यावच्छक्यं छेत्स्यामि ।
010.36F: चित्रग्रीव उवाच -- अस्त्वेवम् । तथापि यथाशक्त्येषां बन्धनं खण्डय ।
010.37F: हिरण्यकेनोक्तम् -- आत्मपरित्यागेन
010.38F: यदाश्रितानां परिरक्षणं तन्न नीतिविदां संमतम् । यतः ।
010.39F: आपदर्थं धनं रक्षेद्दारान्रक्षेद्धनैरपि ।
010.40F: आत्मानं सततं रक्षेद्दारैरपि धनैरपि ॥ ४२॥
011.01F: अन्यच्च । धर्मार्थकाममोक्षाणां प्राणाः संस्थितिहेतवः ।
011.02F: तान्निघ्नता किं न हतं रक्षता किं न रक्षितम् ॥ ४३॥
011.03F: चित्रग्रीव उवाच -- सखे नीतिस्तावदीदृश्येव ।
011.04F: किं त्वहमस्मदाश्रितानां दुःखं सोढुं सर्वथाऽसमर्थः । 
011.05F: तेनेदं ब्रवीमि । यतः ।
011.06F: धनानि जीवितं चैव परार्थे प्राज्ञ उत्सृजेत् ।
011.07F: सन्निमित्ते वरं त्यागो विनाशे नियते सति ॥ ४४॥
011.08F: अयमपरश्चासाधारणो हेतुः ।
011.09F: जातिद्रव्यगुणानां च साम्यमेषां मया सह ।
011.10F: मत्प्रभुत्वफलं ब्रूहि कदा किं तद्भविष्यति ॥ ४५॥
011.11F: अन्यच्च । विना वर्तनमेवैते न त्यजन्ति ममान्तिकम् ।
011.12F: तन्मे प्राणव्ययेनापि जीवयैतान्ममाश्रितान् ॥ ४६॥
011.13F: किं च । मांसमूत्रपुरीषास्थिर्निर्मितेऽस्मिन्कलेवरे ।
011.14F: विनश्वरे विहायास्थां यशः पालय मित्र मे ॥ ४७॥
011.15F: अपरं च । पश्य । यदि नित्यमनित्येन निर्मलं मलवाहिना ।
011.16F: यशः कायेन लभ्येत तन्न लब्धं भवेन्नु किम् ॥ ४८॥
011.17F: यतः । शरीरस्य गुणानां च दूरमत्यन्तमन्तरम् ।
011.18F: शरीरं क्षणविध्वंसि कल्पान्तस्थायिनो गुणाः ॥ ४९॥
011.19F: इत्याकर्ण्य हिरण्यकः प्रहृष्टमनाः पुलकितः सन्नब्रवीत् -- साधु
011.20F: मित्र साधु । अनेनाश्रितवात्सल्येन त्रैलोक्यस्यापि प्रभुत्वं त्वयि युज्यते ।
011.21F: एवमुक्त्वा तेन सर्वेषां बन्धनानि छिन्नानि ।
011.22F: ततो हिरण्यकः सर्वान् सादरं सम्पूज्याह -- सखे चित्रग्रीव
011.23F: सर्वथात्र जालबन्धनविधौ दोषमाशङ्क्यात्मन्यवज्ञा न कर्तव्या । यतः ।
011.24F: योऽधिकाद्योजनशतात्पश्यतीहामिषं खगः ।
011.25F: स एव प्राप्तकालस्तु पाशबन्धं न पश्यति ॥ ५०॥
011.26F: अपरं च । शशिदिवाकरयोर्ग्रहपीडनं गजभुजङ्गमयोरपि बन्धनम् ।
011.27F: मतिमतां च विलोक्य दरिद्रतां विधिरहो बलवानिति मे मतिः ॥ ५१॥
011.28F: अन्यच्च । व्योमैकान्तविहारिणोऽपि विहगाः सम्प्राप्नुवन्त्यापदं
011.29F: बध्यन्ते निपुणैरगाधसलिलान्मत्स्याः समुद्रादपि ।
011.30F: दुर्नीतं किमिहास्ति किं सुचरितं कः स्थानलाभे गुणः
011.31F: कालो हि व्यसनप्रसारितकरो गृह्णाति दूराद् अपि ॥ ५२॥
012.01F: इति प्रबोध्यातिथ्यं कृत्वालिङ्ग्य च 
012.02F: चित्रग्रीवस्तेन सम्प्रेषितो यथेष्टदेशान्सपरिवारो ययौ । 
012.03F: हिरण्यकोऽपि स्वविवरं प्रविष्टः ।
012.04F: यानि कानि च मित्राणि कर्तव्यानि शतानि च ।
012.05F: पश्य मूषिकमित्रेण कपोता मुक्तबन्धनाः ॥ ५३॥
012.06F: अथ लघुपतनकनामा काकः सर्ववृत्तान्तदर्शी
012.07F: साश्चर्यमिदमाह -- अहो हिरण्यक श्लाघ्योऽसि । अतोऽहमपि
012.08F: त्वया सह मैत्रीमिच्छामि ।
012.09F: अतो मां मैत्र्येणानुग्रहीतुमर्हसि ।
012.10F: एतच्छ्रुत्वा हिरण्यकोऽपि विवराभ्यन्तराद् आह -- कस्त्वम् ।
012.11F: स ब्रूते -- लघुपतनकनामा
012.12F: वायसोऽहम् । हिरण्यको विहस्याह -- का त्वया सह मैत्री । यतः
012.13F: यद्येन युज्यते लोके बुधस्तत्तेन योजयेत् ।
012.14F: अहमन्नं भवान्भोक्ता कथं प्रीतिर्भविष्यति ॥ ५४॥
012.15F: अपरं च । भक्ष्यभक्षकयोः प्रीतिर्विपत्तेरेव कारणं ।
012.16F: शृगालात्पाशबद्धोऽसौ मृगः काकेन रक्षितः ॥ ५५॥
012.17F: वायसोऽब्रवीत् -- कथमेतत् ।
012.18F: हिरण्यकः कथयति --
012.19F: ॥ कथा २ ॥
012.20F: अस्ति मगधदेशे चम्पकवती नामारण्यानी । तस्यां चिरान्महता
012.21F: स्नेहेन मृगकाकौ निवसतः । स च मृगः स्वेच्छया भ्राम्यन्
012.22F: हृष्टपुष्टाङ्गः केनचिच्छृगालेनावलोकितः ।
012.23F: तं दृष्ट्वा शृगालोऽचिन्तयत् -- आः
012.24F: कथमेतन्मांसं सुललितं भक्षयामि । भवतु । विश्वासं
012.25F: तावदुत्पादयामि । इत्यालोच्योपसृत्याब्रवीत् --
012.26F: मित्र कुशलं ते । मृगेणोक्तम् -- कस्त्वम् । स ब्रूते
012.27F: क्षुद्रबुद्धिनामा जम्बुकोऽहम् । अत्रारण्ये बन्धुहीनो मृतवन्निवसामि ।
012.28F: इदानीं त्वां मित्रमासाद्य पुनः
012.29F: सबन्धुर्जीवलोकं प्रविष्टोऽस्मि । अधुना तवानुचरेण मया सर्वथा भवितव्यम् । 
012.30F: मृगेणोक्तम् -- एवमस्तु । ततः पश्चादस्तं गते
012.31F: सवितरि भगवति मरीचिमालिनि तौ मृगस्य वासभूमिं गतौ ।
012.32F: तत्र चम्पकवृक्षशाखायां सुबुद्धिनामा काको मृगस्य
012.33F: चिरमित्रं निवसति । तौ दृष्ट्वा काकोऽवदत् --सखे चित्राङ्ग ।
012.34F: कोऽयं द्वितीयः ।
012.35F: मृगो ब्रूते -- जम्बुकोऽयम् । अस्मत्सख्यमिच्छन्नागतः ।
012.36F: काको ब्रूते -- मित्र अकस्मादागन्तुना सह मैत्री न युक्ता । तथा चोक्तम् --
012.37F: अज्ञातकुलशीलस्य वासो देयो न कस्यचित् ।
012.38F: मार्जारस्य हि दोषेण हतो गृध्रो जरद्गवः ॥ ५६॥
012.39F: तावाहतुः -- कथमेतत् ।
012.40F: काकः कथयति --
012.42F: ॥ कथा ३ ॥
012.43F: अस्ति भागीरथीतीरे गृध्रकूटनाम्नि पर्वते महान्पर्कटीवृक्षः ।
012.44F: तस्य कोटरे दैवदुर्विपाकात् गलितनखनयनो जरद्गवनामा
012.45F: गृध्रः प्रतिवसति । अथ कृपया तज्जीवनाय तद्वृक्षवासिनः
012.46F: पक्षिणः स्वाहारात्किंचित्किंचिदुद्धृत्य ददति । तेनासौ जीवति ।
013.01F: शावकानां रक्षणं करोति । अथ कदाचिद्दीर्घकर्णनामा
013.02F: मार्जारः पक्षिशावकान्भक्षयितुं तत्रागतः ।
013.03F: ततस्तमायान्तं दृष्ट्वा पक्षिशावकैर्भयार्तैः कोलाहलः कृतः ।
013.04F: तच्छ्रुत्वा जरद्गवेनोक्तम् -- कोऽयमायाति । दीर्घकर्णो
013.05F: गृध्रमवलोक्य सभयमाह -- हा हतोऽस्मि । यतः ।
013.06F: तावद्भयस्य भेतव्यं यावद्भयमनागतम् ।
013.07F: आगतं तु भयं वीक्ष्य नरः कुर्याद्यथोचितम् ॥ ५७॥
013.08F: अधुनास्य संनिधाने  पलायितुमक्षमः । तद्यथा भवितव्यं
013.09F: तद्भवतु । तावद्विश्वासमुत्पाद्यास्य समीपमुपगच्छामि ।
013.10F: इत्यालोच्योपसृत्याब्रवीत् -- आर्य त्वामभिवन्दे ।
013.11F: गृध्रोऽवदत् -- कस्त्वम् ।
013.12F: सोऽवदत् -- मार्जारोऽहम् ।
013.13F: गृध्रो ब्रूते -- दूरमपसर । नो चेद्धन्तव्योऽसि मया ।
013.14F: मार्जारोऽवदत् -- श्रूयतां
013.15F: तावदस्मद्वचनम् । ततो यद्यहं वध्यस्तदा हन्तव्यः । यतः ।
013.16F: जातिमात्रेण किं कश्चिद्धन्यते पूज्यते क्वचित् ।
013.17F: व्यवहारं परिज्ञाय वध्यः पूज्योऽथवा भवेत् ॥ ५८॥
013.18F: गृध्रो ब्रूते -- ब्रूहि किमर्थमागतोऽसि ।
013.19F: सोऽवदत् -- अहमत्र गङ्गातीरे नित्यस्नायी
013.20F: ब्रह्मचारी चान्द्रायणव्रतमाचरंस्तिष्ठामि ।
013.21F: यूयं धर्मज्ञानरता इति विश्वासभूमयः पक्षिणः सर्वे
013.22F: सर्वदा ममाग्रे प्रस्तुवन्ति । अतो भवद्भ्यो विद्यावयोवृद्धेभ्यो
013.23F: धर्मं श्रोतुमिहागतः । 
013.24F: भवन्तश्चैतादृशा धर्मज्ञा यन्मामतिथिं हन्तुमुद्यताः । गृहस्थधर्मश्चैषः ।
013.25F: अरावप्युचितं कार्यमातिथ्यं गृहमागते ।
013.26F: छेत्तुः पार्श्वगतां छायां नोपसंहरते द्रुमः ॥ ५९॥
013.27F: यदि वा धनं नास्ति तदा प्रीतिवचसाप्यतिथिः पूज्य एव । यतः ।
013.28F: तृणानि भूमिरुदकं वाक् चतुर्थी च सूनृता ।
013.29F: एतान्यपि सतां गेहे नोच्छिद्यन्ते कदाचन ॥ ६०॥
013.30F: अपरं च । निर्गुणेष्वपि सत्त्वेषु दयां कुर्वन्ति साधवः ।
013.31F: न हि संहरते ज्योत्स्नां चन्द्रश्चाण्डालवेश्मनः ॥ ६१॥
013.32F: अन्यच्च । गुरुरग्निर्द्विजातीनां वर्णानां ब्राह्मणो गुरुः ।
013.33F: पतिरेको गुरुः स्त्रीणां सर्वत्राभ्यागतो गुरुः ॥ ६२ ॥
014.01F: अतिथिर्यस्य भग्नाशो गृहात्प्रतिनिवर्तते ।
014.02F: स तस्मै दुष्कृतं दत्त्वा पुण्यमादाय गच्छति ॥ ६३॥
014.03F: अन्यच्च। उत्तमस्यापि वर्णस्य नीचोऽपि गृहमागतः ।
014.04F: पूजनीयो यथायोग्यं सर्वदेवमयोऽतिथिः ॥ ६४॥
014.05F: गृध्रोऽवदत् -- मार्जारो हि मांसरुचिः । 
014.06F: पक्षिशावकाश्चात्र निवसन्ति । तेनाहमेवं ब्रवीमि ।
014.07F: तच्छ्रुत्वा मार्जारो भूमिं स्पृष्ट्वा कर्णौ स्पृशति ।  ब्रूते च -- 
014.08F: मया धर्मशास्त्रं श्रुत्वा वीतरागेणेदं दुष्करं व्रतम् चान्द्रायणम् अध्यवसितम् । 
014.09F: परस्परं विवदमानानामपि
014.10F: धर्मशास्त्राणाम् अहिंसा परमो धर्मः इत्यत्रैकमत्यम् । यतः  ।
014.11F: सर्वहिंसानिवृत्ता ये नराः सर्वसहाश्च ये ।
014.12F: सर्वस्याश्रयभूताश्च ते नराः स्वर्गगामिनः ॥ ६५॥
014.13F: एक एव सुहृद्धर्मो निधनेऽप्यनुयाति यः ।
014.14F: शरीरेण समं नाशं सर्वमन्यत्तु गच्छति ॥ ६६॥
014.15F: अन्यच्च । योऽत्ति यस्य यदा मांसमुभयोः पश्यतान्तरम् ।
014.16F: एकस्य क्षणिका प्रीतिरन्यः प्राणैर्विमुच्यते ॥ ६७॥
014.17F: अपि च । मर्तव्यमिति यद्दुःखं पुरुषस्योपजायते ।
014.18F: शक्यते नानुमानेन परेण परिवर्णितुम् ॥ ६८॥
014.19F: शृणु पुनः । स्वच्छन्दवनजातेन शाकेनापि प्रपूर्यते ।
014.20F: अस्य दग्धोदरस्यार्थे कः कुर्यात्पातकं महत् ॥ ६९॥
014.21F: एवं विश्वास्य स मार्जारस्तरुकोटरे स्थितः । ततो दिनेषु गच्छत्सु
014.22F: पक्षिशावकान् आक्रम्य कोटरमानीय प्रत्यहं खादति ।
014.23F: येषामपत्यानि खादितानि तैः शोकार्तैर्विलपद्भिरितस्ततो
014.24F: जिज्ञासा समारब्धा । तत् परिज्ञाय मार्जारः कोटरान्निःसृत्य बहिः पलायितः । 
014.25F: पश्चात् पक्षिभिरितस्ततो निरूपयद्भिस्तत्र तरुकोटरे
014.26F: शावकास्थीनि प्राप्तानि । अनन्तरमनेनैव जरद्गवेनास्माकं
014.27F: शावकाः खादिता इति सर्वैः पक्षिभिर्निश्चित्य गृध्रो व्यापादितः ।
014.28F: अतोऽहं ब्रवीमि अज्ञातकुलशीलस्य इत्यादि ॥
014.29F: इत्याकर्ण्य स जम्बुकः सकोपमाह -- मृगस्य प्रथमदर्शनदिने
014.30F: भवान् अप्यज्ञातकुलशील एव । तत्कथं
014.31F: भवता सहैतस्य स्नेहानुवृत्तिरुत्तरोत्तरं वर्धते ।
014.32F: यत्र विद्वज्जनो नास्ति श्लाघ्यस्तत्राल्पधीरपि ।
014.33F: निरस्तपादपे देशे एरण्डोऽपि द्रुमायते ॥ ७०॥
015.01F: अन्यच्च । अयं निजः परो वेति गणना लघुचेतसाम् ।
015.02F: उदारचरितानां तु वसुधैव कुटुम्बकम् ॥ ७१॥
015.03F: यथायं मृगो मम बन्धुस्तथा भवानपि ।
015.04F: मृगोऽब्रवीत् -- किमनेनोत्तरोत्तरेण ।
015.05F: सर्वैरेकत्र विश्रम्भालापैः सुखिभिः स्थीयताम् । यतः ।
015.06F: न कश्चित्कस्यचिन्मित्रं न कश्चित्कस्यचिद् रिपुः ।
015.07F: व्यवहारेण मित्राणि जायन्ते रिपवस्तथा ॥ ७२॥
015.08F: काकेनोक्तम् -- एवमस्तु । अथ प्रातः सर्वे यथाभिमतदेशं गताः ।
015.09F: एकदा निभृतं शृगालो ब्रूते -- सखे  अस्मिन्वनैकदेशे
015.10F: सस्यपूर्णक्षेत्रमस्ति । तदहं त्वां नीत्वा दर्शयामि । 
015.11F: तथा कृते सति स मृगः प्रत्यहं तत्र गत्वा सस्यं
015.12F: खादति । अथ क्षेत्रपतिना तद् दृष्ट्वा पाशो
015.13F: नियोजितः । अनन्तरं
015.14F: पुनरागतो मृगः पाशैर्बद्धोऽचिन्तयत् --
015.15F: को मामितः कालपाशादिव व्याधपाशात्त्रातुं मित्रादन्यः समर्थः ।
015.16F: तत्रान्तरे जम्बुकस्तत्रागत्योपस्थितोऽचिन्तयत् -- 
015.17F: फलिता तावदस्माकं कपटप्रबन्धेन मनोरथसिद्धिः ।
015.18F: एतस्योत्कृत्यमानस्य मांसासृग्लिप्तान्यस्थीनि
015.19F: मयावश्यं प्राप्तव्यानि । तानि बाहुल्येन भोजनानि भविष्यन्ति । 
015.20F: मृगस्तं दृष्ट्वोल्लसितो ब्रूते -- 
015.21F: सखे छिन्धि तावन्मम बन्धनम् । सत्वरं त्रायस्व माम् । यतः ।
015.22F: आपत्सु मित्रं जानीयाद्युद्धे शूरमृणे शुचिम् ।
015.23F: भार्यां क्षीणेषु वित्तेषु व्यसनेषु च बान्धवान् ॥ ७३॥
015.24F: अपरं च । उत्सवे व्यसने चैव दुर्भिक्षे राष्ट्रविप्लवे ।
015.25F: राजद्वारे श्मशाने च यस्तिष्ठति स बान्धवः ॥ ७४॥
015.26F: जम्बुकः मुहुर्मुहुः पाशं विलोक्याचिन्तयत् -- दृढस्तावदयं बन्धः ।
015.27F: ब्रूते च -- सखे स्नायुनिर्मिता एते पाशाः तदद्य भट्टारकवारे
015.28F: कथमेतान्दन्तैः स्पृशामि । मित्र यदि चित्ते नान्यथा
015.29F: मन्यसे तदा प्रभाते यत्त्वया वक्तव्यं तत्कर्तव्यम् । 
015.30F: इत्युक्त्वा तत्समीप आत्मानमाच्छाद्य स्थितः । अनन्तरं स काकः प्रदोषकाले मृगमनागतमवलोक्येतस्ततोऽन्विष्य
015.31F: तथाविधं तं दृष्ट्वोवाच -- सखे किमेतत् । मृगेणोक्तम् --
015.32F: अवधीरितसुहृद्वाक्यस्य फलमेतत् । तथा चोक्तम् -
015.33F: सुहृदां हितकामानां यः शृणोति न भाषितम् ।
015.34F: विपत्संनिहिता तस्य स नरः शत्रुनन्दनः ॥ ७५॥
015.35F: काको ब्रूते -- स वञ्चकः क्वास्ते ।
015.36F: मृगेणोक्तं -- मन्मांसार्थी तिष्ठत्यत्रैव ।
015.37F: काको ब्रूते -- उक्तमेव मया पूर्वम् ।
015.38F: अपराधो न मेऽस्तीति नैतद्विश्वासकारणम् ।
015.39F: विद्यते हि नृशंसेभ्यो भयं गुणवतामपि ॥ ७६॥
015.40F: दीपनिर्वाणगन्धं च सुहृद्वाक्यमरुन्धतीम् ।
015.41F: न जिघ्रन्ति न शृण्वन्ति न पश्यन्ति गतायुषः ॥ ७७॥
016.01F: परोक्षे कार्यहन्तारं प्रत्यक्षे प्रियवादिनम् ।
016.02F: वर्जयेत्तादृशं मित्रं विषकुम्भं पयोमुखम् ॥ ७८॥
016.03F: ततः काको दीर्घं निःश्वस्य
016.04F: अरे वञ्चक किं त्वया पापकर्मणा कृतम् । यतः ।
016.05F: संलापितानां मधुरैर्वचोभिर्मिथ्योपचारैश्च वशीकृतानाम् ।
016.06F: आशावतां श्रद्दधतां च लोके किमर्थिनां वञ्चयितव्यमस्ति ॥ ७९॥
016.07F: उपकारिणि विश्रब्धे शुद्धमतौ यः समाचरति पापम् ।
016.08F: तं जनमसत्यसंधं भगवति वसुधे कथं वहसि ॥ ८०॥
016.09F: दुर्जनेन समं सख्यं प्रीतिं चापि न कारयेत् ।
016.10F: उष्णो दहति चाङ्गारः शीतः कृष्णायते करम् ॥ ८१॥
016.11F: अथवा स्थितिरियं दुर्जनानाम् ।
016.12F: प्राक्पादयोः पतति खादति पृष्ठमांस
016.13F: कर्णे कलं किमपि रौति शनैर्विचित्रम् ।
016.14F: छिद्रं निरूप्य सहसा प्रविशत्यशङ्कः
016.15F: सर्वं खलस्य चरितं मशकः करोति ॥ ८२॥
016.16F: दुर्जनः प्रियवादी च नैतद्विश्वासकारणम् ।
016.17F: मधु तिष्ठति जिह्वाग्रे हृदि हालाहलं विषम् ॥ ८३॥
016.18F: अथ प्रभाते क्षेत्रपतिर्लगुडहस्तस्तं प्रदेशमागच्छन्काकेनावलोकितः ।
016.19F: तमालोक्य काकेनोक्तम् -- सखे मृग त्वमात्मानं
016.20F: मृतवत्संदर्श्य वातेनोदरं पूरयित्वा पादान्स्तब्धीकृत्य तिष्ठ ।
016.21F: यदाहं शब्दं करोमि तदा त्वमुत्थाय सत्वरं पलायिष्यसे ।
016.22F: मृगस्तथैव काकवचनेन स्थितः ।
016.23F: ततः क्षेत्रपतिना हर्षोत्फुल्ललोचनेन तथाविधो
016.24F: मृग आलोकितः । आः स्वयं मृतोऽसि । इत्युक्त्वा
016.25F: मृगं बन्धनान्मोचयित्वा पाशान्ग्रहीतुं सयत्नो बभूव ।
016.26F: ततः काकशब्दं श्रुत्वा मृगः सत्वरमुत्थाय पलायितः । तमुद्दिश्य तेन क्षेत्रपतिना
016.27F: क्षिप्तेन लगुडेन शृगालो हतः । तथा चोक्तम् --
016.28F: त्रिभिर्वर्षैस्त्रिभिर्मासैस्त्रिभिः पक्षैस्त्रिभिर्दिनैः ।
016.29F: अत्युत्कटैः पापपुण्यैरिहैव फलमश्नुते ॥ ८४॥
016.30F: अतोऽहं ब्रवीमि -- भक्ष्यभक्षकयोः प्रीतिरित्यादि ।
016.31F: काकः पुनराह
016.32F: भक्षितेनापि भवता नाहारो मम पुष्कलः ।
016.33F: त्वयि जीवति जीवामि चित्रग्रीव इवानघ ॥ ८५॥
016.34F: अन्यच्च । तिरश्चामपि विश्वासो दृष्टः पुण्यैककर्मणाम् ।
016.35F: सतां हि साधुशीलत्वात्स्वभावो न निवर्तते ॥ ८६॥
016.36F: किं च । साधोः प्रकोपितस्यापि मनो नायाति विक्रियाम् ।
016.37F: न हि तापयितुं शक्यं सागराम्भस्तृणोल्कया ॥ ८७॥
017.01F: हिरण्यको ब्रूते -- चपलस्त्वम् ।
017.02F: चपलेन सह स्नेहः सर्वथा न कर्तव्यः । तथा चोक्तम् ।
017.03F: मार्जारो महिषो मेषः काकः कापुरुषस्तथा ।
017.04F: विश्वासात्प्रभवन्त्येते विश्वासस्तत्र नोचितः ॥ ८८॥
017.05F: किं चान्यत् । शत्रुपक्षो भवानस्माकम् । उक्तं चैतत् ।
017.06F: शत्रुणा न हि संदध्यात्सुश्लिष्टेनापि सन्धिना ।
017.07F: सुतप्तमपि पानीयं शमयत्येव पावकम् ॥ ८९॥
017.08F: दुर्जनः परिहर्तव्यो विद्ययालङ्कृतोऽपि सन् ।
017.09F: मणिना भूषितः सर्पः किमसौ न भयंकरः ॥ ९०॥
017.10F: यदशक्यं न तच्छक्यं यच्छक्यं शक्यमेव तत् ।
017.11F: नोदके शकटं याति न च नौर्गच्छति स्थले ॥ ९१॥
017.12F: अपरं च । महताप्यर्थसारेण यो विश्वसिति शत्रुषु ।
017.13F: भार्यासु च विरक्तासु तदन्तं तस्य जीवनम् ॥ ९२॥
017.14F: लघुपतनको ब्रूते -- श्रुतं मया सर्वं । 
017.15F: तथापि मम चैतावान्संकल्पस्त्वया सह सौहृद्यमवश्यं करणीयमिति ।
017.16F: नो चेदनाहारेणात्मानं व्यापादयिष्यामि । तथा हि ।
017.17F: मृद्घटवत्सुखभेद्यो दुःसंधानश्च दुर्जनो भवति ।
017.18F: सुजनस्तु कनकघटवद्दुर्भेद्यश्चाशु संधेयः ॥ ९३॥
017.19F: किं च । द्रवत्वात्सर्वलोहानां निमित्तान्मृगपक्षिणाम् ।
017.20F: भयाल्लोभाच्च मूर्खाणां संगतं दर्शनात्सताम् ॥ ९४॥
017.21F: किं च । नारिकेलसमाकारा दृश्यन्ते हि सुहृज्जनाः ।
017.22F: अन्ये बदरिकाकारा बहिरेव मनोहराः ॥ ९५॥
017.23F: स्नेहच्छेदेऽपि साधूनां गुणा नायान्ति विक्रियाम् ।
017.24F: भङ्गेऽपि हि मृणालानामनुबध्नन्ति तन्तवः ॥ ९६॥
017.25F: अन्यच्च । शुचित्वम् त्यागिता शौर्यं सामान्यं सुखदुःखयोः ।
017.26F: दाक्षिण्यं चानुरक्तिश्च सत्यता च सुहृद्गुणाः ॥ ९७॥
017.27F: एतैर्गुणैरुपेतो भवदन्यो मया कः सुहृत्प्राप्तव्यः ।
017.28F: इत्यादि तद्-वचनमाकर्ण्य हिरण्यको बहिर्निःसृत्याह
017.29F: आप्यायितोऽहं भवतानेन वचनामृतेन । तथा चोक्तम् ।
017.30F: घर्मार्तं न तथा सुशीतलजलैः स्नानं न मुक्तावली
017.31F: न श्रीखण्डविलेपनं सुखयति प्रत्यङ्गमप्यर्पितम् ।
017.32F: प्रीत्या सज्जनभाषितं प्रभवति प्रायो यथा चेतसः
017.33F: सद्युक्त्या च पुरस्कृतं सुकृतिनामाकृष्टिमन्त्रोपमम् ॥ ९८॥
018.01F: अन्यच्च । रहस्यभेदो याच्ञा च नैष्ठुर्यं चलचित्तता ।
018.02F: क्रोधो निःसत्यता द्यूतमेतन्मित्रस्य दूषणम् ॥ ९९॥
018.03F: अनेन वचनक्रमेण तदेकदूषणमपि त्वयि न लक्ष्यते । यतः ।
018.04F: पटुत्वं सत्यवादित्वं कथायोगेन बुद्ध्यते ।
018.05F: अस्तब्धत्वमचापल्यं प्रत्यक्षेणावगम्यते ॥ १००॥
018.06F: अपरं च । अन्यथैव हि सौहार्दं भवेत्स्वच्छान्तरात्मनः ।
018.07F: प्रवर्ततेऽन्यथा वाणी शाठ्योपहतचेतसः ॥ १०१॥
018.08F: मनस्यन्यद्वचस्यन्यत्कर्मण्यन्यद् दुरात्मनाम् ।
018.09F: मनस्येकं वचस्येकं कर्मण्येकं महात्मनाम् ॥ १०२॥
018.10F: तद्भवतु भवतोभिमतमेव । इत्युक्त्वा हिरण्यको मैत्र्यं विधाय
018.11F: भोजनविशेषैर्वायसं संतोष्य विवरं प्रविष्टः । 
018.12F: वायसोऽपि स्वस्थानं गतः । ततः प्रभृति तयोरन्योऽन्याहारप्रदानेन
018.13F: कुशलप्रश्नैर्विश्रम्भालापैश्च कालोऽतिवर्तते ।
018.14F: एकदा लघुपतनको हिरण्यकमाह -- 
018.15F: सखे कष्टतरलभ्याहारमिदं स्थानम् । तत् परित्यज्य स्थानान्तरं
018.16F: गन्तुमिच्छामि ।
018.17F: हिरण्यको ब्रूते -- मित्र क्व गन्तव्यम् । तथा चोक्तम् ।
018.18F: चलत्येकेन पादेन तिष्ठत्येकेन बुद्धिमान् ।
018.19F: माऽसमीक्ष्य परं स्थानं पूर्वमायतनं त्यजेत् ॥ १०३॥
018.20F: वायसो ब्रूते -- मित्र अस्ति सु-निरूपितं स्थानम् ।
018.21F: हिरण्यकोऽवदत् -- किं तत् ।
018.22F: वायसः ब्रूते -- अस्ति दण्डकारण्ये
018.23F: कर्पूरगौराभिधानं सरः । तत्र चिरकालोपार्जितः प्रियसुहृन्मे
018.24F: मन्थराभिधानः कच्छपो धार्मिकः प्रतिवसति । यतः ।
018.25F: परोपदेशे पाण्डित्यं सर्वेषां सुकरं नृणाम् ।
018.26F: धर्मे स्वीयमनुष्ठानं कस्यचित्तु महात्मनः ॥ १०४॥
018.27F: स च भोजनविशेषैर्मां संवर्धयिष्यति ।
018.28F: हिरण्यकोऽप्याह तत् किमत्रावस्थाय मया कर्तव्यम् । यतः ।
018.29F: यस्मिन् देशे न संमानो न वृत्तिर्न च बान्धवः ।
018.30F: न च विद्यागमः कश्चित्तं देशं परिवर्जयेत् ॥ १०५॥
018.31F: अपरं च। लोकयात्रा भयं लज्जा दाक्षिण्यं त्यागशीलता ।
018.32F: पञ्च यत्र न विद्यन्ते न कुर्यात्तत्र संस्थितिम् ॥ १०६॥
018.33F: तत्र मित्र न वस्तव्यं यत्र नास्ति चतुष्टयम् ।
018.34F: ऋणदाता च वैद्यश्च श्रोत्रियः सजला नदी ॥ १०७॥
018.35F: ततो मामपि तत्र नय ।
018.36F: अथ वायसस्तत्र तेन मित्रेण सह विचित्रकथालापैः सुखेन तस्य सरसः
018.37F: समीपं ययौ । ततो मन्थरो दूरादवलोक्य लघुपतनकस्य
018.38F: यथोचितमातिथ्यं विधाय मूषिकस्यातिथिसत्कारं चकार ।
018.39F: यतः ।
018.40F: बालो वा यदि वा वृद्धो युवा वा गृहमागतः ।
018.41F: तस्य पूजा विधातव्या सर्वत्राभ्यागतो गुरुः ॥ १०८॥
019.01F: वायसोऽवदत् -- सखे मन्थर सविशेषपूजामस्मै विधेहि । यतोऽयं पुण्यकर्मणां धुरीणः
019.02F: कारुण्यरत्नाकरो हिरण्यकनामा मूषिकराजः । एतस्य गुणस्तुतिं जिह्वासहस्रद्वयेनापि
019.03F: सर्पराजो न कदाचित् कथयितुं समर्थः स्यात् । 
019.04F: इत्युक्त्वा चित्रग्रीवोपाख्यानं वर्णितवान् । मन्थरः सादरं हिरण्यकं संपूज्याह -- भद्र आत्मनो निर्जनवनागमनकारणमाख्यातुमर्हसि ।
019.05F: हिरण्यकोऽवदत् -- कथयामि । श्रूयताम् ।
019.06F: ॥ कथा ४ ॥
019.07F: अस्ति चम्पकाभिधानायां नगर्यां परिव्राजकावसथः । तत्र चूडाकर्णो नाम परिव्राट्
019.08F: प्रतिवसति । स च भोजनावशिष्टभिक्षान्नसहितं भिक्षापात्रं नागदन्तकेऽवस्थाप्य स्वपिति ।
019.09F: अहं च तद् अन्नमुत्प्लुत्य प्रत्यहं भक्षयामि । अनन्तरं तस्य प्रियसुहृद्वीणाकर्णो
019.10F: नाम परिव्राजकः समायातः । तेन सह कथाप्रसङ्गावस्थितो मम त्रासार्थं जर्जरवंशखण्डेन चूडाकर्णो भूमिमताडयत् । 
019.11F: वीणाकर्ण उवाच -- सखे किमिति मम
019.12F: कथाविरक्तोऽन्यासक्तो भवान् । चूडाकर्णेनोक्तम् -- भद्र नाहं विरक्तः । किंतु पश्यायं
019.13F: मूषिको ममापकारी सदा पात्रस्थं भिक्षान्नमुत्प्लुत्य भक्षयति । 
019.14F: वीणाकर्णो नागदन्तकं विलोक्याह -- कथमयं मूषिकः स्वल्पबलोऽप्येतावद्दूरमुत्पतति । तदत्र केनापि
019.15F: कारणेन भवितव्यम् । तथा चोक्तम् --
019.16F: अकस्माद्युवती वृद्धं केशेष्वाकृष्य चुम्बति ।
019.17F: पतिं निर्दयमालिङ्ग्य हेतुरत्र भविष्यति ॥ १०९ ॥
019.18F: चूडाकर्णः पृच्छति -- कथमेतत् । वीणाकर्णः कथयति --
019.19F: ॥ कथा ५ ॥
019.20F: अस्ति गौडविषये कौशाम्बी नाम नगरी । तस्यां चन्दनदासनामा वणिग्महाधनो
019.21F: निवसति । तेन पश्चिमे वयसि वर्तमानेन कामाधिष्ठितचेतसा धनदर्पाल्लीलावती नाम वणिक्पुत्री परिणीता । 
019.22F: सा च मकरकेतोर्विजयवैजयन्तीव यौवनवती बभूव ।
019.23F: स च वृद्धपतिस्तस्याः संतोषाय नाभवत् । यतः ।
019.24F: शशिनीव हिमार्तानां घर्मार्तानां रवाविव ।
019.25F: मनो न रमते स्त्रीणां जराजीर्णेन्द्रिये पतौ ॥ ११० ॥
019.26F: अन्यच्च ॥ पलितेष्वपि दृष्टेषु पुंसः का नाम कामिता ।
019.27F: भैषज्यमिव मन्यन्ते यदन्यमनसः स्त्रियः ॥ १११ ॥
019.28F: स च वृद्धपतिस्तस्यामतीवानुरागवान् । यतः ।
019.29F: धनाशा जीविताशा च गुर्वी प्राणभृतां सदा ।
019.30F: वृद्धस्य तरुणी भार्या प्राणेभ्योऽपि गरीयसी ॥ ११२ ॥
019.31F: नोपभोक्तुं न च त्यक्तुं शक्नोति विषयाञ्जरी ।
019.32F: अस्थि निर्दशनः श्वेव जिह्वया लेढि केवलं ॥ ११३ ॥
019.33F: अथ सा लीलावती यौवनदर्पादतिक्रान्तकुलमर्यादा केनापि वणिक्पुत्रेण
019.34F: सहानुरागवती बभूव । यतः ।
020.01F: स्वातन्त्र्यं पितृमन्दिरे निवसतिर्यात्रोत्सवे संगति-
020.02F: र्गोष्ठीपूरुषसंनिधावनियमो वासो विदेशे तथा ।
020.03F: संसर्गः सह पुंश्चलीभिरसकृद् वृत्तेर्निजायाः क्षतिः
020.04F: पत्युर्वार्धकमीर्षितं प्रवसनं नाशस्य हेतुः स्त्रियाः ॥ ११४ ॥
020.05F: अपरं च । पानं दुर्जनसंसर्गः पत्या च विरहोऽटनम् ।
020.06F: स्वप्नश्चान्यगृहे वासो नारीणां दूषणानि षट् ॥ ११५ ॥
020.07F: सुरूपं पुरुषं दृष्ट्वा भ्रातरं यदि वा सुतम् ।
020.08F: ??? ॥ ११६ ॥
020.09F: किं च । स्थानं नास्ति क्षणं नास्ति नास्ति प्रार्थयिता नरः ।
020.10F: तेन नारद नारीणां सतीत्वमुपजायते ॥ ११७ ॥
020.11F: स्त्रियो हि चपला नित्यं देवानामपि विश्रुतम् ।
020.12F: ताश्चापि रक्षिता येषां ते नराः सुखभागिनः ॥ ११८ ॥
020.13F: न स्त्रीणामप्रियः कश्चित्प्रियो वापि न विद्यते ।
020.14F: गावस्तृणमिवारण्ये प्रार्थयन्ति नवं नवम् ॥ ११९ ॥
020.15F: अपरं च । घृतकुम्भसमा नारी तप्ताङ्गारसमः पुमान् ।
020.16F: तस्माद् घृतं च वह्निं च नैकत्र स्थापयेद् बुधः ॥ १२० ॥
020.17F: न लज्जा न विनीतत्वं न दाक्षिण्यं न भीरुता ।
020.18F: प्रार्थनाभाव एवैकः सतीत्वे कारणं स्त्रियाः ॥ १२१ ॥
020.19F: पिता रक्षति कौमारे भर्ता रक्षति यौवने ।
020.20F: रक्षन्ति स्थाविरे पुत्रा न स्त्री स्वातन्त्र्यमर्हति ॥ १२२ ॥
020.21F: एकदा सा लीलावती रत्नावलीकिरणकर्बुरे पर्यङ्के तेन वणिक्पुत्रेण सह
020.22F: विश्रम्भालापैः सुखासीना तमलक्षितोपस्थितं पतिमवलोक्य सहसोत्थाय केशेष्वाकृष्य
020.23F: गाढमालिङ्ग्य चुम्बितवती । तेनावसरेण जारश्च पलायितः । उक्तं च ।
020.24F: उशना वेद यच्छास्त्रं यच्च वेद बृहस्पतिः ।
020.25F: स्वभावेनैव तच्छास्त्रं स्त्रीबुद्धौ सुप्रतिष्ठितम् ॥ १२३ ॥
020.26F: तदालिङ्गनमवलोक्य समीपवर्तिनी कुट्टन्यचिन्तयत् -- अकस्मादियमेनमुपगूढवती इति । 
020.27F: ततस्तया कुट्टन्या तत्कारणं परिज्ञाय सा लीलावती गुप्तेन दण्डिता ।
020.28F: अतोऽहं ब्रवीमि -- अकस्माद्युवती वृद्धं इत्यादि ॥ 
020.29F: मूषिकबलोपस्तम्भेन केनापि कारणेनात्र भवितव्यम् । क्षणं विचिन्त्य परिव्राजकेनोक्तम् -- 
020.30F: कारणं चात्र धनबाहुल्यम् एव भविष्यति । यतः ।
020.31F: धनवान्बलवांल्लोके सर्वः सर्वत्र सर्वदा ।
020.32F: प्रभुत्वं धनमूलं हि राज्ञामप्युपजायते ॥ १२४ ॥
021.01F: ततः खनित्रमादाय तेन विवरं खनित्वा चिरसंचितं मम धनं गृहीतम् । 
021.02F: ततः प्रभृति निजशक्तिहीनः सत्त्वोत्साहरहितः स्वाहारमप्युत्पादयितुमक्षमः 
021.03F: सत्रासं मन्दं मन्दमुपसर्पंश्चूडाकर्णेनाहमवलोकितः । ततस्तेनोक्तं --
021.04F: धनेन बलवाँल्लोके धनाद्भवति पण्डितः ।
021.05F: पश्यैनं मूषिकं पापं स्वजातिसमतां गतम् ॥ १२५ ॥
021.06F: किं च । अर्थेन तु विहीनस्य पुरुषस्याल्पमेधसः ।
021.07F: क्रियाः सर्वा विनश्यन्ति ग्रीष्मे कुसरितो यथा ॥ १२६ ॥
021.08F: अपरं च । यस्यार्थास्तस्य मित्राणि यस्यार्थास्तस्य बान्धवाः ।
021.09F: यस्यार्थाः स पुमाँल्लोके यस्यार्थाः स हि पण्डितः ॥ १२७ ॥
021.10F: अन्यच्च । अपुत्रस्य गृहं शून्यं सन्मित्ररहितस्य च ।
021.11F: मूर्खस्य च दिशः शून्याः सर्वशून्या दरिद्रता ॥ १२८ ॥
021.12F: अपरं च । तानीन्द्रियाण्यविकलानि तदेव नाम
021.13F: सा बुद्धिरप्रतिहता वचनं तदेव ।
021.14F: अर्थोष्मणा विरहितः पुरुषः स एव
021.15F: अन्यः क्षणेन भवतीति विचित्रमेतत् ॥ १२९ ॥
021.16F: एतत्सर्वमाकर्ण्य मयालोचितम् -- ममात्रावस्थानमयुक्तमिदानीम् । यच्चान्यस्मा
021.17F: एतद्वृत्तान्तकथनं तदप्यनुचितम् । यतः ।
021.18F: अर्थनाशं मनस्तापं गृहे दुश्चरितानि च ।
021.19F: वञ्चनं चापमानं च मतिमान्न प्रकाशयेत् ॥ १३० ॥
021.20F: अपि च । आयुर्वित्तं गृहच्छिद्रं मन्त्रमैथुनभेषजम् ।
021.21F: तपो दानापमानं च नव गोप्यानि यत्नतः ॥ १३१ ॥
021.22F: तथा चोक्तम् । अत्यन्तविमुखे दैवे व्यर्थे यत्ने च पौरुषे ।
021.23F: मनस्विनो दरिद्रस्य वनादन्यत्कुतः सुखम् ॥ १३२ ॥
021.24F: अन्यच्च । मनस्वी म्रियते कामं कार्पण्यं न तु गच्छति	।
021.25F: अपि निर्वाणमायाति नानलो याति शीतताम् ॥ १३३ ॥
021.26F: किं च । कुसुमस्तबकस्येव द्वे वृत्ती तु मनस्विनः ।
021.27F: सर्वेषां मूर्ध्नि वा तिष्ठेद्विशीर्येत वनेऽथवा ॥ १३४ ॥
021.28F: यच्चात्रैव याच्ञया जीवनं तदतीव गर्हितम् । यतः ।
021.29F: वरं विभवहीनेन प्राणैः संतर्पितोऽनलः ।
021.30F: नोपचारपरिभ्रष्टः कृपणः प्रार्थितो जनः ॥ १३५ ॥
021.31F: दारिद्र्याद्ध्रियमेति ह्रीपरिगतः सत्त्वात्परिभ्रश्यते
021.32F: निःसत्त्वः परिभूयते परिभवान्निर्वेदमापद्यते ।
021.33F: निर्विण्णः शुचमेति शोकनिहतो बुद्ध्या परित्यज्यते ।
021.34F: निर्बुद्धिः क्षयमेत्यहो निधनता सर्वापदामास्पदं ॥ १३६ ॥
021.35F: किं च । वरं मौनं कार्यं न च वचनमुक्तं यदनृतं
021.36F: वरं क्लैब्यं पुंसां न च परकलत्राभिगमनम् ।
022.01F: वरं प्राणत्यागो न च पिशुनवाक्येष्वभिरुचि-
022.02F: र्वरम् भिक्षाशित्वं न च परधनास्वादनसुखम् ॥ १३७ ॥
022.03F: वरं शून्या शाला न च खलु वरं दुष्टवृषभो
022.04F: वरं वेश्या पत्नी न पुनरविनीता कुलवधूः ।
022.05F: वरं वासोऽरण्ये न पुनरविवेकाधिपपुरे
022.06F: वरं प्राणत्यागो न पुनरधमानामुपगमः ॥ १३८ ॥
022.07F: अपि च । सेवेव मानमखिलं ज्योत्स्नेव तमो जरेव लावण्यम् ।
022.08F: हरिहरकथेव दुरितं गुणशतमप्यर्थिता हरति ॥१३९ ॥
022.09F: इति विमृश्य तत्किमहं परपिण्डेनात्मानं पोषयामि । 
022.10F: कष्टं भो । तदपि द्वितीयं मृत्युद्वारम् ।
022.11F: पल्लवग्राहि पाण्डित्यं क्रयक्रीतं च मैथुनम् ।
022.12F: भोजनं च पराधीनं तिस्रः पुंसां विडंबनाः ॥ १४० ॥
022.13F: रोगी चिरप्रवासी परान्नभोजी परावसथशायी ।
022.14F: यज्जीवति तन्मरणं यन्मरणं सोऽस्य विश्रामः ॥ १४१ ॥
022.15F: इत्यालोच्यापि लोभात्पुनरप्यर्थं ग्रहीतुं ग्रहमकरवम् । तथा चोक्तम् ।
022.16F: लोभेन बुद्धिश्चलति लोभो जनयते तृषाम् ।
022.17F: तृषार्तो दुःखमाप्नोति परत्रेह च मानवः ॥ १४२ ॥
022.18F: ततोऽहं मन्दं मन्दमुपसर्पस्तेन वीणाकर्णेन जर्जरवंशखण्डेन ताडितोऽचिन्तयम् --
022.19F: लुब्धो ह्यसंतुष्टो नियतमात्मद्रोही भवति । तथा च ।
022.20F: सर्वाः संपत्तयस्तस्य संतुष्टं यस्य मानसम् ।
022.21F: उपानद्गूढपादस्य ननु चर्मावृतेव भूः ॥ १४३ ॥
022.22F: अपरं च । संतोषामृततृप्तानां यत्सुखं शान्तचेतसाम् ।
022.23F: कुतस्तद्धनलुब्धानामितश्चेतश्च धावताम् ॥ १४४ ॥
022.24F: किं च । तेनाधीतं श्रुतं तेन तेन सर्वमनुष्ठितम् ।
022.25F: येनाशाः पृष्ठतः कृत्वा नैराश्यमवलम्बितम् ॥ १४५ ॥
022.26F: अपि च । असेवितेश्वरद्वारमदृष्टविरहव्यथम् ।
022.27F: अनुक्तक्लीबवचनं धन्यं कस्यापि जीवनम् ॥ १४६ ॥
022.28F: यतः । न योजनशतं दूरं बाध्यमानस्य तृष्णया ।
022.29F: संतुष्टस्य करप्राप्तेऽप्यर्थे भवति नादरः ॥ १४७ ॥
022.30F: तदत्रावस्थोचितकार्यपरिच्छेदः श्रेयान् ।
022.31F: को धर्मो भूतदया किं सौख्यमरोगिता जगति जन्तोः ।
022.32F: कः स्नेहः सद्भावः किं पाण्डित्यं परिच्छेदः ॥ १४८ ॥
023.01F: तथा च । परिच्छेदो हि पाण्डित्यं यदापन्ना विपत्तयः ।
023.02F: अपरिच्छेदकर्तॄणां विपदः स्युः पदे पदे ॥ १४९ ॥
023.03F: तथाहि । त्यजेदेकं कुलस्यार्थे ग्रामस्यार्थे कुलं त्यजेत् ।
023.04F: ग्रामं जनपदस्यार्थे स्वात्मार्थे पृथिवीं त्यजेत् ॥ १५० ॥
023.05F: अपरं च । पानीयं वा निरायासं स्वाद्वन्नं वा भयोत्तरम् ।
023.06F: विचार्य खलु पश्यामि तत्सुखं यत्र निर्वृतिः ॥ १५१ ॥
023.07F: इत्यालोच्याहं निर्जनवनमागतः । यतः ।
023.08F: वरं वनं व्याघ्रगजेन्द्रसेवितं
023.09F: द्रुमालयं पक्वफलाम्बुभोजनम् ।
023.10F: तृणानि शय्या परिधानवल्कलं
023.11F: न बन्धुमध्ये धनहीनजीवनम् ॥ १५२ ॥
023.12F: योऽस्मत्पुण्योदयादनेन मित्रेणाहं स्नेहानुवृत्त्यानुगृहीतः । 
023.13F: अधुना च पुण्यपरम्परभवदाश्रयः स्वर्ग एव मया प्राप्तः । 
023.14F: यतः -- संसारविषवृक्षस्य द्वे एव रसवत्फले ।
023.15F: काव्यामृतरसास्वादः संगमः सुजनैः सह ॥ १५३ ॥
023.16F: मन्थर उवाच ।
023.17F: अर्थाः पादरजोपमा गिरिनदीवेगोपमं यौवनं
023.18F: आयुष्यं जललोलबिन्दुचपलं फेनोपमं जीवितं ।
023.19F: धर्मं यो न करोति निन्दितमतिः स्वर्गार्गलोद्घाटनं
023.20F: पश्चात्तापयुतो जरापरिगतः शोकाग्निना दह्यते ॥ १५४ ॥
024.01F: युष्माभिरतिसंचयः कृतः । तस्यायं दोषः । शृणु ।
024.02F: उपार्जितानां वित्तानां त्याग एव हि रक्षणं ।
024.03F: तडागोदरसंस्थानां परिवाह इवाम्भसाम् ॥ १५५ ॥
024.04F: अन्यच्च । यदधोऽधः क्षितौ वित्तं निचखान मितंपचः ।
024.05F: तदधोनिलयं गन्तुं चक्रे पन्थानमग्रतः ॥ १५६ ॥
024.06F: अन्यच्च । निजसौख्यं निरुन्धानो यो धनार्जनमिच्छति ।
024.07F: परार्थभारवाहीव क्लेशस्यैव हि भाजनम् ॥ १५७ ॥
024.08F: अपरं च । दानोपभोगहीनेन धनेन धनिनो यदि ।
024.09F: भवामः किं न तेनैव धनेन धनिनो वयम् ॥ १५८ ॥
024.10F: अन्यच्च । असंभोगेन सामान्यं कृपणस्य धनं परैः ।
024.11F: अस्येदमिति संबन्धो हानौ दुःखेन गम्यते ॥ १५९ ॥
024.12F: दानं प्रियवाक्सहितं ज्ञानमगर्वं क्षमान्वितं शौर्यम् ।
024.13F: वित्तं त्यागनियुक्तं दुर्लभमेतच्चतुष्टयं लोके ॥ १६० ॥
024.14F: उक्तं च । कर्तव्यः संचयो नित्यं कर्तव्यो नातिसंचयः ।
024.15F: पश्य संचयशीलोऽसौ धनुषा जम्बुको हतः ॥ १६१ ॥
024.16F: तावाहतुः -- कथमेतत् । मन्थरः कथयति ।
024.17F: ॥ कथा ६ ॥
024.18F: आसीत् कल्याणकटकवास्तव्यो भैरवो नाम व्याधः । स चैकदा मृगमन्विष्यन् विन्ध्याटवीम्
024.19F: गतः । तेन तत्र व्यापादितं मृगमादाय गच्छता घोराकृतिः शूकरो दृष्टः ।
024.20F: ततस्तेन मृगं भूमौ निधाय शूकरः शरेणाहतः ।
024.21F: शूकरेणापि घनघोरगर्जनं कृत्वा
024.22F: स व्याधो मुष्कदेशे हतः संश्छिन्नद्रुम इव भूमौ निपपात । यतः ।
024.23F: जलमग्निर्विषं शस्त्रं क्षुद् व्याधिः पतनं गिरेः ।
024.24F: निमित्तं किंचिदासाद्य देही प्राणैर्विमुच्यते ॥ १६२॥
024.25F: अथ तयोः पादास्फालनेन एकः सर्पोऽपि मृतः । अथानन्तरं दीर्घरावो नाम जम्बुकः
024.26F: परिभ्रमन्नाहारार्थी तान्मृतान्मृगव्याधसर्पशूकरानपश्यत् । अचिन्तयच्च --
024.27F: अहो अद्य महद्भोज्यं मे समुपस्थितम् । अथवा ।
024.28F: अचिन्तितानि दुःखानि यथैवायान्ति देहिनाम् ।
024.29F: सुखान्यपि तथा मन्ये दैवमत्रातिरिच्यते ॥ १६३॥
025.01F: तद्भवतु । एषां मांसैर्मासत्रयं मे सुखेन गमिष्यति ।
025.02F: मासमेकं नरो याति द्वौ मासौ मृगशूकरौ ।
025.03F: अहिरेकं दिनं याति अद्य भक्ष्यो धनुर्गुणः ॥ १६४॥
025.04F: ततः प्रथमबुभुक्षायामिदं निःस्वादु कोदण्डलग्नं स्नायुबन्धनं खादामि । इत्युक्त्वा
025.05F: तथाकृते सति छिन्ने स्नायुबन्धन उत्पतितेन धनुषा हृदि निर्भिन्नः स दीर्घरावः
025.06F: पञ्चत्वं गतः । अतोऽहं ब्रवीमि कर्तव्यः संचयो नित्यमित्यादि । तथा च ।
025.07F: यद्ददाति यदश्नाति तदेव धनिनो धनम् ।
025.08F: अन्ये मृतस्य क्रीडन्ति दारैरपि धनैरपि ॥ १६५॥
025.09F: किं च । यद्ददासि विशिष्टेभ्यो यच्चाश्नासि दिने दिने ।
025.10F: तत्ते वित्तमहं मन्ये शेषं कस्यापि रक्षसि ॥ १६६॥
025.11F: यातु । किमिदानीमतिक्रान्तोपवर्णनेन । यतः ।
025.12F: नाप्राप्यमभिवाञ्छन्ति नष्टं नेच्छन्ति शोचितुम् ।
025.13F: आपत्स्वपि न मुह्यन्ति नराः पण्डितबुद्धयः ॥ १६७॥
025.14F: तत् सखे सर्वदा त्वया सोत्साहेन भवितव्यम् । यतः ।
025.15F: शास्त्राण्यधीत्यापि भवन्ति मूर्खा यस्तु क्रियावान् पुरुषः स विद्वान् ।
025.16F: सुचिन्तितं चौषधमातुराणां न नाममात्रेण करोत्यरोगम् ॥ १६८॥
025.17F: अन्यच्च । न स्वल्पमप्यध्यवसायभीरोः करोति विज्ञानविधिर्गुणं हि ।
025.18F: अन्धस्य किं हस्ततलस्थितोऽपि प्रकाशयत्यर्थमिह प्रदीपः ॥ १६९॥
025.19F: तदत्र सखे दशातिशेषेण शान्तिः करणीया । एतदप्यतिकष्टं त्वया न मन्तव्यम् । यतः
025.20F: राजा कुलवधूर्विप्रा मन्त्रिणश्च पयोधराः ।
025.21F: स्थानभ्रष्टा न शोभन्ते दन्ताः केशा नखा नराः ॥ १७० ॥
025.22F: इति विज्ञाय मतिमान्स्वस्थानं न परित्यजेत् ।
025.23F: कापुरुषवचनमेतत् । यतः ।
025.24F: स्थानमुत्सृज्य गच्छन्ति सिंहाः सत्पुरुषा गजाः ।
025.25F: तत्रैव निधनं यान्ति काकाः कापुरुषा मृगाः ॥ १७१ ॥
025.26F: को वीरस्य मनस्विनः स्वविषयः को वा विदेशस्तथा
025.27F: यं देशं श्रयते तमेव कुरुते बाहुप्रतापार्जितम् ।
025.28F: यद्दंष्ट्रानखलाङ्गुलप्रहरणः सिंहो वनं गाहते
025.29F: तस्मिन्नेव हतद्विपेन्द्ररुधिरैस्तृष्णां छिनत्त्यात्मना ॥ १७२ ॥
026.01F: अपरं च । निपानमिव मण्डूकाः सरः पूर्णमिवाण्डजाः ।
026.02F: सोद्योगं नरमायान्ति विवशाः सर्वसंपदः ॥ १७३ ॥
026.03F: अन्यच्च । सुखमापतितं सेव्यं दुःखमापतितं तथा ।
026.04F: चक्रवत्परिवर्तन्ते दुःखानि च सुखानि च ॥ १७४॥
026.05F: अन्यच्च । उत्साहसंपन्नमदीर्घसूत्रं क्रियाविधिज्ञं व्यसनेष्वसक्तम् ।
026.06F: शूरं कृतज्ञं दृढसौहृदं च लक्ष्मीः स्वयं याति निवासहेतोः ॥ १७५॥
026.07F: विशेषतश्च । विनाप्यर्थैर्वीरः स्पृशति बहुमानोन्नतिपदं
026.08F: समायुक्तोऽप्यर्थैः परिभवपदं याति कृपणः ।
026.09F: स्वभावादुद्भूतां गुणसमुदयावाप्तिविषयां
026.10F: द्युतिं सैंहीं किं श्वा धृतकनकमालोऽपि लभते ॥ १७६॥
026.11F: धनवान् इति हि मदस्ते किं गतविभवो विषादमुपयासि ।
026.12F: करनिहतकन्दुकसमाः पातोत्पाता मनुष्याणाम् ॥ १७७॥
026.13F: अपरं च । अभ्रच्छाया खलप्रीतिर्नवसस्यानि योषितः ।
026.14F: किंचित्कालोपभोग्यानि यौवनानि धनानि च ॥ १७८ ॥
026.15F: वृत्त्यर्थं नातिचेष्टेत सा हि धात्रैव निर्मिता ।
026.16F: गर्भादुत्पतिते जन्तौ मातुः प्रस्रवतः स्तनौ ॥ १७९॥
026.17F: अपि च सखे । येन शुक्लीकृता हंसाः शुकाश्च हरितीकृताः ।
026.18F: मयूराश्चित्रिता येन स ते वृत्तिं विधास्यति ॥ १८०॥
026.19F: अपरं च । सतां रहस्यं शृणु मित्र ।
026.20F: जनयन्त्यर्जने दुःखं तापयन्ति विपत्तिषु ।
026.21F: मोहयन्ति च संपत्तौ कथमर्थाः सुखावहाः ॥ १८१॥
026.22F: अपरं च । धर्मार्थं यस्य वित्तेहा वरं तस्य निरीहता ।
026.23F: प्रक्षालनाद्धि पङ्कस्य दूरादस्पर्शनं वरम् ॥ १८२॥
026.24F: यतः । यथा ह्यामिषमाकाशे पक्षिभिः श्वापदैर्भुवि ।
026.25F: भक्ष्यते सलिले नक्रैस्तथा सर्वत्र वित्तवान् ॥ १८३॥
026.26F: राजतः सलिलादग्नेश्चोरतः स्वजनाद् अपि ।
026.27F: भयमर्थवतां नित्यं मृत्योः प्राणभृतामिव ॥ १८४॥
027.01F: तथा हि । जन्मनि क्लेशबहुले किं नु दुःखमतः परम् ।
027.02F: इच्छासम्पद्यतो नास्ति यच्चेच्छा न निवर्तते ॥ १८५॥
027.03F: अन्यच्च भ्रातः शृणु ।
027.04F: धनं तावद् असुलभं लब्धं कृच्छ्रेण रक्ष्यते ।
027.05F: लब्धनाशो यथा मृत्युस्तस्मादेतन्न चिन्तयेत् ॥ १८६॥
027.06F: तृष्णां चेह परित्यज्य को दरिद्रः क ईश्वरः ।
027.07F: तस्याश्चेत्प्रसरो दत्तो दास्यं च शिरसि स्थितम् ॥ १८७॥
027.08F: अपरं च । यद्यदेव हि वाञ्छेत ततो वाञ्छानुवर्तते ।
027.09F: प्राप्तः एवार्थतः सोऽर्थो यतो वाञ्छा निवर्तते ॥ १८८॥
027.10F: किं बहुना । मम पक्षपातेन मयैव सहात्र कालो नीयताम् । यतः ।
027.11F: आमरणान्ताः प्रणयाः कोपास्तत्क्षणभङ्गुराः ।
027.12F: परित्यागाश्च निःसङ्गा भवन्ति हि महात्मनाम् ॥ १८९॥
027.13F: इति श्रुत्वा लघुपतनको ब्रूते -- धन्योऽसि मन्थर सर्वदा श्लाघ्यगुणोऽसि । यतः ।
027.14F: सन्त एव सतां नित्यमापदुद्धरणक्षमाः ।
027.15F: गजानां पङ्कमग्नानां गजा एव धुरंधराः ॥ १९०॥
027.16F: श्लाघ्यः स एको भुवि मानवानां स उत्तमः सत्पुरुषः स धन्यः ।
027.17F: यस्यार्थिनो वा शरणागता वा नाशाविभङ्गाद्विमुखाः प्रयान्ति ॥ १९१॥
027.18F: तदेवं ते स्वेच्छाहारविहारं कुर्वाणाः संतुष्टाः सुखं निवसन्ति।
027.19F: अथ कदाचिच्चित्राङ्गनामा मृगः केनापि त्रासितस्तत्रागत्य मिलितः । ततः
027.20F: तत्पश्चादायान्तं भयहेतुमालोक्य मन्थरो जलं प्रविष्टः । मूषिकश्च विवरं गतः ।
027.21F: काकोऽप्युड्डीय वृक्षाग्रमारूढः । ततो लघुपतनकेन सुदूरं निरूप्य भयहेतुर्न कोऽप्यायातीत्यालोचितम् ।
027.22F: पश्चात्तद्वचनादागत्य पुनः सर्वे मिलित्वा तत्रैवोपविष्टाः ।
027.23F: मन्थरेणोक्तं -- भद्रम् । मृग स्वागतम् । स्वेच्छयोदकाद्याहारोऽनुभूयताम् । अत्रावस्थानेन
027.24F: वनमिदं सनाथीक्रियताम् । चित्राङ्गो ब्रूते -- लुब्धकत्रासितोऽहं भवतां शरणमागतः । 
027.25F: भवद्भिः सह सख्यमिच्छामि । हिरण्यकोऽवदत् -- मित्र तत्तावदस्माभिः
027.26F: सहायत्नेन निष्पन्नमेव भवतः । यतः ।
027.27F: औरसं कृतसंबन्धं तथा वंशक्रमागतम् ।
027.28F: रक्षितं व्यसनेभ्यश्च मित्रं ज्ञेयं चतुर्विधम् ॥ १९२॥
027.29F: तदत्र भवता स्वगृहनिर्विशेषं स्थीयताम् । तच्छ्रुत्वा मृगः सानन्दो भूत्वा
027.30F: स्वेच्छाहारं कृत्वा पानीयं पीत्वा जलासन्नतरुच्छायायामुपविष्टः । 
027.31F: अथ मन्थरेणोक्तम् -- सखे मृग एतस्मिन्निर्जने वने केन त्रासितोऽसि । 
027.32F: कदाचित्किं व्याधाः संचरन्ति । मृगेणोक्तम् ।
028.01F: अस्ति कलिङ्गविषये रुक्माङ्गदो नाम नृपतिः । स च दिग्विजयव्यापारक्रमेणागत्य
028.02F: चन्द्रभागानदीतीरे समावेशितकटको वर्तते । प्रातश्च तेनात्रागत्य कर्पूरसरःसमीपे
028.03F: भवितव्यमिति व्याधानां मुखात्किंवदन्ती श्रूयते । 
028.04F: तदत्रापि प्रातरवस्थानं भयहेतुकमित्यालोच्य यथावसरकार्यमारभ्यताम् । तच्छ्रुत्वा कूर्मः सभयमाह --
028.05F: जलाशयान्तरं गच्छामि । काकमृगावप्युक्तवन्तौ -- एवमस्तु । 
028.06F: ततो हिरण्यको विहस्याह -- जलाशयान्तरे प्राप्ते मन्थरस्य कुशलम् । 
028.07F: स्थले गच्छतः कः प्रतीकारः । यतः ।
028.08F: अम्भांसि जलजन्तूनां दुर्गं दुर्गनिवासिनाम् ।
028.09F: स्वभूमिः श्वापदादीनां राज्ञां मन्त्री परं बलम् ॥ १९३॥
028.10F: सखे लघुपतनक अनेनोपदेशेन तथा भवितव्यम् ।
028.11F: स्वयं वीक्ष्य यथा वध्वाः पीडितं कुचकुड्मलम् ।
028.12F: वणिक्पुत्रोऽभवद्दुःखी त्वं तथैव भविष्यसि ॥ १९४ ॥
028.13F: त ऊचुः -- कथमेतत् । हिरण्यकः कथयति --
028.14F: ॥ कथा ७ ॥
028.15F: अस्ति कान्यकुब्जविषये वीरसेनो नाम राजा । तेन वीरपुरनाम्नि नगरे तुङ्गबलो
028.16F: नाम राजपुत्रो भोगपतिः कृतः । स च महाधनस्तरुण एकदा स्वनगरे भ्राम्यन्नतिप्रौढयौवनां
028.17F: लावण्यवतीं नाम वणिक्पुत्रवधूमालोकयामास । ततः स्वहर्म्यं गत्वा
028.18F: स्मराकुलमतिस्तस्याः कृते दूतीं प्रेषितवान् । यतः ।
028.19F: सन्मार्गे तावदास्ते प्रभवति पुरुषस्तावदेवेन्द्रियाणां
028.20F: लज्जां तावद्विधत्ते विनयमपि समालम्बते तावदेव ।
028.21F: भ्रूचापाकृष्टमुक्ताः श्रवणपथगता नीलपक्ष्माण एते
028.22F: यावल्लीलावतीनां न हृदि धृतिमुषो दृष्टिबाणाः पतन्ति ॥ १९५ ॥
028.23F: सापि लावण्यवती तदवलोकनक्षणात्प्रभृति स्मरशरप्रहारजर्जरितहृदया
028.24F: तदेकचित्ताभवत् । तथा ह्युक्तम् --
028.25F: असत्यं साहसं माया मात्सर्यं चातिलुब्धता ।
028.26F: निर्गुणत्वमशौचत्वं स्त्रीणां दोषाः स्वभावजाः ॥ १९६ ॥
029.01F: अथ दूतीवचनं श्रुत्वा लावण्यवत्युवाच -- अहं पतिव्रता कथमेतस्मिन्नधर्मे
029.02F: पतिलङ्घने प्रवर्ते । यतः ।
029.03F: सा भार्या या गृहे दक्षा सा भार्या या प्रजावती ।
029.04F: सा भार्या या पतिप्राणा सा भार्या या पतिव्रता ॥ १९७ ॥
029.05F: न सा भार्येति वक्तव्या यस्यां भर्ता न तुष्यति ।
029.06F: तुष्टे भर्तरि नारीणां संतुष्टाः सर्वदेवताः ॥ १९८ ॥
029.07F: ततो यद्यदादिशति मे प्राणेश्वरस्तदेवाहमविचारितं करोमि । दूत्योक्तम् -- सत्यमेतत् ।
029.08F: लावण्यवत्युवाच -- ध्रुवं सत्यमेतत् । ततो दूतिकया गत्वा तत्तत्सर्वं तुङ्गबलस्याग्रे निवेदितं । 
029.09F: तच्छ्रुत्वा तुङ्गबलोऽब्रवीत् -- स्वामिनानीय समर्पयितव्येति कथमेतच्छक्यं ।
029.10F: कुट्टन्याह -- उपायः क्रियताम् । तथा चोक्तम् --
029.11F: उपायेन हि यच्छक्यं न तच्छक्यं पराक्रमैः ।
029.12F: शृगालेन हतो हस्ती गच्छता पङ्कवर्त्मना ॥ १९९ ॥
029.13F: राजपुत्रः पृच्छति -- कथमेतत् । सा कथयति --
029.14F: कथा ८
029.15F: अस्ति ब्रह्मारण्ये कर्पूरतिलको नाम हस्ती । तमवलोक्य सर्वे
029.16F: शृगालाश्चिन्तयन्ति स्म । यद्ययं केनाप्युपायेन म्रियते
029.17F: तदास्माकमेतद्देहेन मासचतुष्टयस्य स्वेच्छया भोजनं भविष्यति ।
029.18F: तत्रैकेन वृद्धशृगालेन प्रतिज्ञातम् -- मया बुद्धिप्रभावादस्य मरणं साधयितव्यम् ।
029.19F: अनन्तरं स वञ्चकः कर्पूरतिलकसमीपं गत्वा
029.20F: साष्टांगपातं प्रणम्योवाच -- देव दृष्टिप्रसादं कुरु ।
029.21F: हस्ती ब्रूते -- कस्त्वम् । कुतः समायातः ।
029.22F: सोऽवदत् --
029.23F: जम्बुकोऽहं । सर्वैर्वनवासिभिः पशुभिर्मिलित्वा भवत्सकाशं प्रस्थापितः । 
029.24F: यद् विना राज्ञावस्थातुं न युक्तम् तदत्राटवीराज्येऽभिषेक्तुं
029.25F: भवान् सर्वस्वामिगुणोपेतो निरूपितः । यतः ।
029.26F: यः कुलाभिजनाचारैरतिशुद्धः प्रतापवान् ।
029.27F: धार्मिको नीतिकुशलः स स्वामी युज्यते भुवि ॥ २००॥
029.28F: अपरं च । राजानं प्रथमं विन्देत्ततो भार्यां ततो धनम् ।
029.29F: राजन्यसति लोकेऽस्मिन्कुतो भार्या कुतो धनम् ॥ २०१॥
029.30F: अन्यच्च । पर्जन्य इव भूतानामाधारः पृथिवीपतिः ।
029.31F: विकलेऽपि हि पर्जन्ये जीव्यते न तु भूपतौ ॥ २०२॥
029.32F: किं च । नियतविषयवर्ती प्रायशो दण्डयोगाज्
029.33F: जगति परवशेऽस्मिन्दुर्लभः साधुवृत्तः ।
030.01F: कृशमपि विकलं वा व्याधितं वाऽधनं वा
030.02F: पतिमपि कुलनारी दण्डभीत्याभ्युपैति ॥ २०३॥
030.03F: तद्यथा लग्नवेला न विचलति तथा कृत्वा
030.04F: सत्वरमागम्यतां देवेन । इत्युक्त्वोत्थाय चलितः । 
030.05F: ततोऽसौ राज्यलाभाकृष्टः कर्पूरतिलकः शृगालवर्त्मना धावन्
030.06F: महापङ्के निमग्नः । ततस्तेन हस्तिनोक्तम् -- सखे शृगाल किमधुना
030.07F: विधेयम् । पङ्के निपतितोऽहं म्रिये । परावृत्य पश्य ।
030.08F: शृगालेन विहस्योक्तम् -- देव मम पुच्छकावलम्बनं कृत्वोत्तिष्ठ ।
030.09F: यन्मद्विधस्य वचसि त्वया प्रत्ययः
030.10F: कृतस्तद् अनुभूयतामशरणं दुःखम् । तथा चोक्तम् --
030.11F: यदि सत्सङ्गनिरतो भविष्यसि  भविष्यसि ।
030.12F: तथाऽसज्जनगोष्ठीषु पतिष्यसि पतिष्यसि ॥ २०४॥
030.13F: ततो महापङ्के निमग्नो हस्ती शृगालैर्भक्षितः ।
030.14F: अतोऽहं ब्रवीमि -- उपायेन हि यच्छक्यम् इत्यादि ॥
030.15F: ततः कुट्टन्युपदेशेन तं चारुदत्तनामानं वणिक्पुत्रं स राजपुत्रः
030.16F: सेवकं चकार । ततोऽसौ तेन सर्वविश्वासकार्येषु नियोजितः ।
030.17F: एकदा तेन राजपुत्रेण स्नात-अनुलिप्तेन कनक-रत्न-अलंकार-धारिणा प्रोक्तम् -- अद्यारभ्य
030.18F: मासमेकं मया गौरीव्रतं कर्तव्यम् । तदत्र प्रतिरात्रमेकां कुलीनां युवतीमानीय समर्पय । 
030.19F: सा मया यथोचितेन विधिना पूजयितव्या । ततः स चारुदत्तस्तथाविधां
030.20F: नवयुवतीमानीय समर्पयति । पश्चात्प्रच्छन्नः सन्किमयं करोतीति निरूपयति ।
030.21F: स च तुङ्गबलस्तां युवतीमस्पृशन्नेव दूराद्वस्त्रालंजारगन्धचन्दनैः संपूज्य रक्षकं दत्वा प्रस्थापयति । 
030.22F: अथ वणिक्पुत्रेण तद् दृष्ट्वोपजातविश्वासेन लोभाकृष्टमनसा स्ववधूः
030.23F: लावण्यवती समानीय समर्पिता । स च तुङ्गबलस्तां हृदयप्रियां लावण्यवतीं
030.24F: विज्ञाय संभ्रममुत्थाय निर्भरमालिङ्ग्य निमीलिताक्षः पर्यङ्के तया सह विललास ।
030.25F: तदवलोक्य वणिक्पुत्रश्चित्रलिखित इवेतिकर्तव्यतामूढः परं विषादमुपगतः ।
030.26F: अतोऽहं ब्रवीमी -- स्वयं वीक्ष्य इत्यादि ॥ तथा त्वयापि भवितवम् इति ।
030.27F: तद्धितवचनमवधीर्य महता भयेन विमुग्ध इव
030.28F: तं जलाशयमुत्सृज्य मन्थरश्चलितः । तेऽपि हिरण्यकादयः
030.29F: स्नेहादनिष्टं शङ्कमाना मन्थरमनुगच्छन्ति । 
030.30F: ततः स्थले गच्छन्केनापि व्याधेन काननं
030.31F: पर्यटता मन्थरः प्राप्तः । प्राप्य च तं गृहीत्वोत्थाप्य धनुषि
030.32F: बद्ध्वा  भ्रम्क्लेशात्क्षुत्पिपासाकुलः
030.33F: स्वगृहाभिमुखश्चलितः । अथ  मृगवायसमूषिकाः परं
030.34F: विषादं गच्छन्तस्तमनुजग्मुः । ततो हिरण्यको विलपति --
030.35F: एकस्य दुःखस्य न यावदन्तं गच्छाम्यहं पारमिवार्णवस्य ।
030.36F: तावद् द्वितीयं समुपस्थितं मे छिद्रेष्वनर्था बहुलीभवन्ति ॥ २०५॥
031.01F: स्वाभाविकं तु यन्मित्रं भाग्येनैवाभिजायते ।
031.02F: तदकृत्रिमसौहार्दमापत्स्वपि न मुञ्चति ॥ २०६॥
031.03F: न मातरि न दारेषु न सोदर्ये न चात्मजे ।
031.04F: विश्वासस्तादृशः पुंसां यादृङ्मित्रे स्वभावजे ॥ २०७॥
031.05F: इति मुहुर्विचिन्त्य -- अहो दुर्दैवम् । यतः ।
031.06F: स्वकर्मसंतानविचेष्टितानि कालान्तरावर्तिशुभाशुभानि ।
031.07F: इहैव दृष्टानि मयैव तानि जन्मान्तराणीव दशान्तराणि ॥ २०८॥
031.08F: अथवेत्थमेवैतत् । कायः संनिहितापायः संपदः पदमापदाम् ।
031.09F: समागमाः सापगमाः सर्वमुत्पादि भङ्गुरम् ॥ २०९॥
031.10F: पुनर्विमृश्याह -- शोकारातिभयत्राणं प्रीतिविश्रम्भभाजनम् ।
031.11F: केन रत्नमिदं सृष्टं मित्रमित्यक्षरद्वयम् ॥ २१०॥
031.12F: किं च । मित्रं प्रीतिरसायनं नयनयोरानन्दनं चेतसः
031.13F: पात्रं यत्सुखदुःखयोः सह भवेन्मित्रेण तद्दुर्लभम् ।
031.14F: ये चान्ये सुहृदः समृद्धिसमये द्रव्याभिलाषाकुलास्
031.15F: ते सर्वत्र मिलन्ति तत्त्वनिकषग्रावा तु तेषां विपत् ॥ २११॥
031.16F: इति बहु विलप्य हिरण्यकश्चित्राङ्गलघुपतनकावाह -- यावद् अयं
031.17F: व्याधो वनान्न निःसरति तावन्मन्थरं मोचयितुं यत्नः क्रियताम् ।
031.18F: तावूचतुः -- सत्वरं कार्यमुच्यतां ।
031.19F: हिरण्यको ब्रूते -- चित्राङ्गो जलसमीपं गत्वा मृतमिवात्मानं
031.20F: दर्शयतु । काकश्च तस्योपरि स्थित्वा चञ्च्वा किमपि विलिखतु । 
031.21F: नूनमनेन लुब्धकेन तत्र
031.22F: कच्छपं परित्यज्य मृगमांसार्थिना सत्वरं गन्तव्यम् । ततोऽहं मन्थरस्य
031.23F: बन्धनं छेत्स्यामि ।
032.01F: संनिहिते लुब्धके भवद्भ्यां पलायितव्यम् । चित्राङ्गलघुपतनकाभ्यां शीघ्रं गत्वा तथानुष्ठिते सति 
032.02F: स व्याधः श्रान्तः पानीयं पीत्वा तरोरधस्तादुपविष्टः
032.03F: तथाविधं मृगमपश्यत् । 
032.04F: ततः कर्तरिकामादाय प्रहृष्टमना मृगान्तिकं चलितः । तत्रान्तरे
032.05F: हिरण्यकेनागत्य मन्थरस्य बन्धनं
032.06F: छिन्नम् । स कूर्मः सत्वरं जलाशयं प्रविवेश ।
032.07F: स मृग आसन्नं तं व्याधं विलोक्योत्थाय पलायितः ।
032.08F: प्रत्यावृत्य लुब्धको यावत्तरुतलमायाति तावत् कूर्ममपश्यन्न
032.09F: अचिन्तयत् -- उचितमेवैतन्ममासमीक्ष्यकारिणः । यतः ।
032.10F: यो ध्रुवाणि परित्यज्य अध्रुवाणि निषेवते ।
032.11F: ध्रुवाणि तस्य नश्यन्ति अध्रुवं नष्टमेव हि ॥ २१२॥
032.12F: ततोऽसौ स्वकर्मवशान्निराशः कटकं प्रविष्टः ।
032.13F: मन्थरादयश्च सर्वे मुक्तापदः स्वस्थानं गत्वा यथासुखमास्थिताः ॥
032.14F: अथ राजपुत्रैः सानन्दमुक्तम् --
032.15F: सर्वे श्रुतवन्तः सुखिनो वयम् । सिद्धं नः समीहितम् ।
032.16F: विष्णुशर्मोवाच --
032.17F: एतावता भवतामभिलषितं संपन्नम् । अपरमपीदमस्तु
032.18F: मित्रं प्राप्नुत सज्जना जनपदैर्लक्ष्मीः समालम्बतां
032.19F: भूपालाः परिपालयन्तु वसुधां शश्वत्स्वधर्मे स्थिताः ।
032.20F: आस्तां मानसतुष्टये सुकृतिनां नीतिर्नवोढेव वः
032.21F: कल्याणं कुरुतां जनस्य भगवांश्चन्द्रार्धचूडामणिः ॥ २१३॥
032.22F: ॥ सुहृद्भेदः ॥
032.23F: अथ राजपुत्रा ऊचुः -- आर्य मित्रलाभः
032.24F: श्रुतस्तावदस्माभिः । इदानीं सुहृद्भेदं श्रोतुमिच्छामः ।
032.25F: विष्णुशर्मोवाच --
032.26F: सुहृद्भेदं तावच्छृणुत यस्यायमाद्यः श्लोकः --
032.27F: वर्धमानो महास्नेहो मृगेन्द्रवृषयोर्वने ।
032.28F: पिशुनेनातिलुब्धेन जम्बुकेन विनाशितः ॥ १॥
032.29F: राजपुत्रैरुक्तम् -- कथमेतत् ।
032.30F: विष्णुशर्मा कथयति --
032.31F: अस्ति दक्षिणापथे सुवर्णवती नाम नगरी । तत्र वर्धमानो नाम वणिग्निवसति ।
032.32F: तस्य प्रचुरेऽपि वित्तेऽपरान्बन्धून् अतिसमृद्धानवलोक्य
032.33F: पुनरर्थवृद्धिः करणीयेति मतिर्बभूव । यतः ।
032.34F: अधोऽधः पश्यतः कस्य महिमा नोपचीयते ।
032.35F: उपर्युपरि पश्यन्तः सर्व एव दरिद्रति ॥ २॥
033.01F: अपरं च । ब्रह्महापि नरः पूज्यो यस्यास्ति विपुलं धनम् ।
033.02F: शशिनस्तुल्यवंशोऽपि निर्धनः परिभूयते ॥ ३॥
033.03F: अन्यच्च । अव्यवसायिनमलसं दैवपरं साहसाच्च परिहीणम् ।
033.04F: प्रमदेव हि वृद्धपतिं नेच्छत्युपगूहितुं लक्ष्मीः ॥ ४॥
033.05F: किं च । आलस्यं स्त्रीसेवा सरोगता जन्मभूमिवात्सल्यम् ।
033.06F: संतोषो भीरुत्वं षड् व्याघाता महत्त्वस्य ॥ ५॥
033.07F: यतः । सम्पदा सुस्थिरंमन्यो भवति स्वल्पयापि यः ।
033.08F: कृतकृत्यो विधिर्मन्ये न वर्धयति तस्य ताम् ॥ ६॥
033.09F: अपरं च । निरुत्साहं निरानन्दं निर्वीर्यमरिनन्दनम् ।
033.10F: मा स्म सीमन्तिनी काचिज्जनयेत्पुत्रमीदृशम् ॥ ७॥
033.11F: तथा चोक्तम् । अलब्धं चैव लिप्सेत लब्धं रक्षेत् अवेक्षया ।
033.12F: रक्षितं वर्धयेत्सम्यग्वृद्धं तीर्थेषु निक्षिपेत् ॥ ८॥
033.13F: यतोऽलब्धमनिच्छतोऽनुद्योगादर्थाप्राप्तिरेव ।
033.14F: लब्धस्याप्यरक्षितस्य निधेरपि स्वयं विनाशः । अपि च ।
033.15F: अवर्धमानश्चार्थः काले स्वल्पव्ययोऽप्यञ्जनवत्क्षयमेति ।
033.16F: अनुपभुज्यमानश्च निष्प्रयोजन एव सः । तथा चोक्तम् --
033.17F: धनेन किं यो न ददाति नाश्नुते
033.18F: बलेन किं यश्च रिपून्न बाधते ।
033.19F: श्रुतेन किं यो न च धर्ममाचरेत्
033.20F: किमात्मना यो न जितेन्द्रियो भवेत् ॥ ९॥
034.01F: अन्यच्च । अञ्जनस्य क्षयं दृष्ट्वा वल्मीकस्य च संचयम् ।
034.02F: अवन्ध्यं दिवसं कुर्याद्दानाध्ययनकर्मसु ॥ १० ॥
034.03F: यतः । जलबिन्दुनिपातेन क्रमशः पूर्यते घटः ।
034.04F: स हेतुः सर्वविद्यानां धर्मस्य च धनस्य च ॥ ११॥
034.05F: दानोपभोगरहिता दिवसा यस्य यान्ति वै ।
034.06F: स कर्मकारभस्त्रेव श्वसन्न् अपि न जीवति ॥ १२ ॥
034.07F: इति संचिन्त्य नन्दकसंजीवकनामानौ वृषभौ धुरि नियोज्य
034.08F: शकटं नानाविधद्रव्यपूर्णं कृत्वा वाणिज्येन गतः काश्मीरं प्रति ।
034.09F: कोऽतिभारः समर्थानां किं दूरं व्यवसायिनाम् ।
034.10F: को विदेशः सविद्यानां कः परः प्रियवादिनाम् ॥ १३॥
034.11F: अथ गच्छतस्तस्य सुदुर्गनाम्नि महारण्ये
034.12F: संजीवको भग्नजानुर्निपतितः । तमालोक्य वर्धमानोऽचिन्तयत् --
034.13F: करोतु नाम नीतिज्ञो व्यवसायमितस्ततः ।
034.14F: फलं पुनस्तदेवास्य यद् विधेर्मनसि स्थितम् ॥ १४॥
034.15F: किं तु । विस्मयः सर्वथा हेयः प्रत्यूहः सर्वकर्मणाम् ।
034.16F: तस्माद्विस्मयमुत्सृज्य साध्ये सिद्धिर्विधीयताम् ॥ १५॥
034.17F: इति संचिन्त्य संजीवकं तत्र परित्यज्य
034.18F: वर्धमानः पुनः स्वयं धर्मपुरं नाम नगरं गत्वा महाकायमन्यं
034.19F: वृषभमेकं समानीय धुरि नियोज्य चलितः । ततः संजीवकोऽपि
034.20F: कथं कथमपि खुरत्रये भरं कृत्वोत्थितः । यतः ।
034.21F: निमग्नस्य पयोराशौ पर्वतात्पतितस्य च ।
034.22F: तक्षकेणापि दष्टस्य आयुर्मर्माणि रक्षति ॥ १६॥
034.23F: नाकाले म्रियते जन्तुर्विद्धः शरशतैरपि ।
034.24F: कुशाग्रेणापि संस्पृष्टः प्राप्तकालो न जीवति ॥ १७॥
034.25F: अरक्षितं तिष्ठति दैवरक्षितं
034.26F: सुरक्षितं दैवहतं विनश्यति ।
034.27F: जीवत्यनाथोऽपि वने विसर्जितः
034.28F: कृतप्रयत्नोऽपि गृहे न जीवति ॥ १८॥
034.29F: ततो दिनेषु
034.30F: गच्छत्सु संजीवकः स्वेच्छाहारविहारं कृत्वारण्यं भ्राम्यन्
034.31F: हृष्टपुष्टाङ्गो बलवन्ननाद । तस्मिन्वने पिङ्गलकनामा सिंहः
034.32F: स्वभुजोपार्जितराज्यसुखमनुभवन्निवसति । तथा चोक्तम् --
034.33F: नाभिषेको न संस्कारः सिंहस्य क्रियते मृगैः ।
034.34F: विक्रमार्जितराज्यस्य स्वयमेव मृगेन्द्रता ॥ १९॥
035.01F: स चैकदा पिपासाकुलितः पानीयं पातुं यमुनाकच्छमगच्छत् ।
035.02F: तेन च तत्र सिंहेनाननुभूतपूर्वकमकालघनगर्जितमिव
035.03F: संजीवकनर्दितमश्रावि । तच्छ्रुत्वा पानीयमपीत्वा सचकितः
035.04F: परिवृत्य स्वस्थानमागत्य किमिदमित्यालोचयंस्तूष्णीं स्थितः ।
035.05F: स च तथाविधः करटकदमनकाभ्यामस्य मन्त्रिपुत्राभ्यां शृगालाभ्यां
035.06F: दृष्टः । तं तथाविधं दृष्ट्वा दमनकः करटकमाह -- 
035.07F: सखे करटक किमित्ययमुदकार्थी स्वामी पानीयमपीत्वा सचकितो मन्दं
035.08F: मन्दमवतिष्ठते ।
035.09F: करटको ब्रूते -- 
035.10F: मित्र दमनक अस्मन्मतेनास्य सेवैव न क्रियते । यदि तथा भवति
035.11F: तर्हि किमनेन स्वामिचेष्टानिरूपणेनास्माकम् । यतोऽनेन राज्ञा
035.12F: विनापराधेन चिरमवधीरिताभ्यामावाभ्यां महद्दुःखमनुभूतम् ।
035.13F: सेवया धनमिच्छद्भिः सेवकैः पश्य यत्कृतम् ।
035.14F: स्वातन्त्र्यं यच्छरीरस्य मूढैस्तदपि हारितम् ॥ २०॥
035.15F: अपरं च । शीतवातातपक्लेशान्सहन्ते यान्पराश्रिताः ।
035.16F: तदंशेनापि मेधावी तपस्तप्त्वा सुखी भवेत् ॥ २१॥
035.17F: अन्यच्च । एतावज्जन्मसाफल्यं यदनायत्तवृत्तिता
035.18F: ये पराधीनतां यातास्ते वै जीवन्ति के मृताः ॥ २२॥
035.19F: अपरं च । एहि गच्छ पतोत्तिष्ठ वद मौनं समाचर ।
035.20F: एवमाशाग्रहग्रस्तैः क्रीडन्ति धनिनोऽर्थिभिः ॥ २३
035.21F: अबुधैरर्थलाभाय पण्यस्त्रीभिरिव स्वयम् ।
035.22F: आत्मा संस्कृत्य संस्कृत्य परोपकरणीकृतः ॥ २४॥
035.23F: किं च । या प्रकृत्यैव चपला निपतत्यशुचावपि ।
035.24F: स्वामिनो बहु मन्यन्ते दृष्टिं तामपि सेवकाः ॥ २५॥
035.25F: अपरं च । मौनान् मूर्खः प्रवचनपटुर्वातुलो जल्पको वा
035.26F: क्षान्त्या भीरुर्यदि न सहते प्रायशो नाभिजातः ।
036.01F: धृष्टः पार्श्वे वसति नियतं दूरतश्चाप्रगल्भः
036.02F: सेवाधर्मः परमगहनो योगिनामप्यगम्यः ॥ २६॥
036.03F: विशेषतश्च । प्रणमत्युन्नतिहेतोर्जीवितहेतोर्विमुञ्चति प्राणान् ।
036.04F: दुःखीयति सुखहेतोः को मूढः सेवकादन्यः ॥ २७॥
036.05F: दमनको ब्रूते -- मित्र सर्वथा मनसापि नैतत्कर्तव्यम् । यतः ।
036.06F: कथं नाम न सेव्यन्ते यत्नतः परमेश्वराः ।
036.07F: अचिरेणैव ये तुष्टाः पूरयन्ति मनोरथान् ॥ २८॥
036.08F: अन्यच्च पश्य । कुतः सेवाविहीनानां चामरोद्धूतसंपदः ।
036.09F: उद्दण्डधवलच्छत्रं वाजिवारणवाहिनी ॥ २९॥
036.10F: करटको ब्रूते -- तथापि किमनेनास्माकं व्यापारेण ।
036.11F: यतोऽव्यापारेषु व्यापारः सर्वथा परिहरणीयः । पश्य ।
036.12F: अव्यापारेषु व्यापारं यो नरः कर्तुमिच्छति ।
036.13F: स भूमौ निहतः शेते कीलोत्पाटीव वानरः ॥ ३० ॥
036.14F: दमनकः पृच्छति -- कथमेतत् ।
036.15F: करटकः कथयति ।
036.16F: ॥ कथा १ ॥
036.17F: अस्ति मगधदेशे धर्मारण्यसंनिहितवसुधायां
036.18F: शुभदत्तनाम्ना कायस्थेन विहारः कर्तुमारब्धः । 
036.19F: तत्र करपत्रदार्यमाणैकस्तम्भस्य कियद्दूरस्फाटितस्य
036.20F: काष्ठ-खण्ड-द्वय-मध्ये कीलकं निधाय सूत्र-धारेण धृतम् ।
036.21F: तत्र बलवान्वानरयूथः क्रीडन्नागतः । एको वानरः कालप्रेरित
036.22F: इव तं कीलकं हस्ताभ्यां धृत्वोपविष्टः ।
036.23F: तत्र तस्य मुष्कद्वयं लम्बमानं काष्ठखण्डद्वयाभ्यन्तरे प्रविष्टम् ।
036.24F: अनन्तरं स च सहजचपलतया महता प्रयत्नेन
036.25F: तं कीलकमाकृष्टवान् । आकृष्टे च कीलके चूर्णिताण्डद्वयः पञ्चत्वं गतः । 
036.26F: अतोऽहं ब्रवीमि -- अव्यापारेषु व्यापारमित्यादि ।
036.27F: दमनको ब्रूते --
036.28F: तथापि स्वामिचेष्टानिरूपणं सेवकेनावश्यं करणीयम् ।
036.29F: करटको ब्रूते --
036.30F: सर्वस्मिन्नधिकारे य एव नियुक्तः प्रधानमन्त्री स करोतु ।
036.31F: यतोऽनुजीविना पराधिकारचर्चा सर्वथा न कर्तव्या । पश्य ।
036.32F: पराधिकारचर्चां यः कुर्यात् स्वामिहितेच्छया ।
036.33F: स विषीदति चीत्काराद्गर्दभस्ताडितो यथा ॥ ३१॥
036.34F: दमनकः पृच्छति -- कथमेतत् ।
036.35F: करटको ब्रूते --
037.01F: ॥ कथा २ ॥
037.02F: अस्ति वाराणस्यां कर्पूरपटको नाम रजकः ।
037.03F: स चैकदाभिनववयस्कया वध्वा सह चिरं केलिं कृत्वा निर्भरमालिङ्ग्य प्रसुप्तः ।
037.04F: तदनन्तरं तद्गृहद्रव्याणि हर्तुं चौरः प्रविष्टः । 
037.05F: तस्य प्राङ्गणे गर्दभो बद्धस्तिष्ठति । कुक्कुरश्चोपविष्टोऽस्ति ।
037.06F: अथ गर्दभः श्वानमाह -- सखे । भवतस्तावदयं व्यापारः ।
037.07F: तत्किमिति त्वमुच्चैः शब्दं कृत्वा स्वामिनं न जागरयसि ।
037.08F: कुक्कुरो ब्रूते --
037.09F: भद्र मम नियोगस्य चर्चा त्वया न कर्तव्या । त्वमेव किं न
037.10F: जानासि यथा तस्याहर्निशं गृहरक्षां करोमि । यतोऽयं चिरान्
037.11F: निर्वृतो ममोपयोगं न जानाति । तेनाधुनापि ममाहारदाने मन्दादरः ।
037.12F: यतो विना विधुरदर्शनं स्वामिन उपजीविषु मन्दादरा भवन्ति ।
037.13F: गर्दभो ब्रूते -- शृणु रे बर्बर ।
037.14F: याचते कार्यकाले यः स किंभृत्यः स किंसुहृत् ।
037.15F: कुक्कुरो ब्रूते -- शृणु तावत् ।
037.16F: भृत्यान् सम्भाषयेद्यस्तु कार्यकाले स किंप्रभुः ॥ ३२॥
037.17F: यतः । आश्रितानां भृतौ स्वामिसेवायां धर्मसेवने ।
037.18F: पुत्रस्योत्पादने चैव न सन्ति प्रतिहस्तकाः ॥ ३३॥
037.19F: ततो गर्दभः सकोपमाह -- अरे दुष्टमते
037.20F: पापीयांस्त्वं यद्विपत्तौ स्वामिकार्योपेक्षां करोषि । 
037.21F: भवतु तावत् । यथा स्वामी जागरिष्यति तन्मया कर्तव्यम् । यतः ।
037.22F: पृष्ठतः सेवयेदर्कं जठरेण हुताशनम् ।
037.23F: स्वामिनं सर्वभावेन परलोकममायया ॥ ३४॥
037.24F: इत्युक्त्वातीवोच्चैश्चीत्कारशब्दं कृतवान् । ततः स
037.25F: रजकस्तेन चीत्कारेण प्रबुद्धो निद्राभङ्गकोपादुत्थाय
037.26F: गर्दभं लगुडेन ताडयामास ।
037.27F: अतोऽहं ब्रवीमि -- पराधिकारचर्चामित्यादि । पश्य ।
037.28F: पशूनामन्वेषणमेवास्मन्नियोगः । स्वनियोगचर्चा क्रियताम् । (विमृश्य । )
037.29F: किंत्वद्य तया चर्चया
037.30F: न प्रयोजनम् । यत आवयोर्भक्षितशेषाहारः प्रचुरोऽस्ति ।
037.31F: दमनकः सरोषमाह -- कथमाहारार्थी
037.32F: भवान्केवलं राजानं सेवते । एतदयुक्तं तव । यतः ।
037.33F: सुहृदामुपकारकारणाद् द्विषतामप्यपकारकारणात् ।
037.34F: नृपसंश्रय इष्यते बुधैर्जठरं को न बिभर्ति केवलम् ॥ ३५॥
037.35F: जीविते यस्य जीवन्ति विप्रा मित्राणि बान्धवाः ।
037.36F: सफलं जीवितं तस्य आत्मार्थे को न जीवति ॥ ३६॥
037.37F: अपि च । यस्मिन् जीवति जीवन्ति बहवः स तु जीवतु ।
037.38F: काकोऽपि किं न कुरुते चञ्च्वा स्वोदरपूरणम् ॥ ३७॥
038.01F: पश्य । पञ्चभिर्याति दासत्वं पुराणैः कोऽपि मानवः ।
038.02F: कोऽपि लक्षैः कृती कोऽपि लक्षैरपि न लभ्यते ॥ ३८॥
038.03F: अन्यच्च । मनुष्यजातौ तुल्यायां भृत्यत्वमतिगर्हितम् ।
038.04F: प्रथमो यो न तन्नापि स किं जीवत्सु गण्यते ॥ ३९॥
038.05F: तथा चोक्तं । वाजिवारणलोहानां काष्ठपाषाणवाससाम् ।
038.06F: नारीपुरुषतोयानामन्तरं महदन्तरम् ॥ ४०॥
038.07F: तथा हि । स्वल्पस्नायुवसावशेषमलिनं निर्मांसमप्यस्थिकं
038.08F: श्वा लब्ध्वा परितोषमेति न तु तत्तस्य क्षुधाशान्तये ।
038.09F: सिंहो जम्बुकमङ्कमागतमपि त्यक्त्वा निहन्ति द्विपं
038.10F: सर्वः कृच्छ्रगतोऽपि वाञ्छति जनः सत्त्वानुरूपं फलम् ॥ ४१॥
038.11F: अपरं च । सेव्यसेवकयोरन्तरं पश्य ।
038.12F: लाङ्गूलचालनमधश्चरणावपातं
038.13F: भूमौ निपत्य वदनोदरदर्शनं च ।
038.14F: श्वा पिण्डदस्य कुरुते गजपुङ्गवस्तु
038.15F: धीरं विलोकयति चाटुशतैश्च भुङ्क्ते ॥ ४२॥
038.16F: किं च । यज्जीव्यते क्षणमपि प्रथितं मनुष्यैर्
038.17F: विज्ञानविक्रमयशोभिरभज्यमानम् ।
038.18F: तन्नाम जीवितमिह प्रवदन्ति तज्ज्ञाः
038.19F: काकोऽपि जीवति चिराय बलिं च भुङ्क्ते ॥ ४३॥
039.01F: परं च । यो नात्मजे न च गुरौ न च भृत्यवर्गे
039.02F: दीने दयां न कुरुते न च बन्धु-वर्गे ।
039.03F: किं तस्य जीवितफलेन मनुष्यलोके
039.04F: काकोऽपि जीवति चिराय बलिं च भुङ्क्ते ॥ ४४॥
039.05F: अपरमपि । अहितहितविचारशून्यबुद्धेः
039.06F: श्रुतिसमयैर्बहुभिस्तिरस्कृतस्य ।
039.07F: उदरभरणमात्रकेवलेच्छोः
039.08F: पुरुषपशोश्च पशोश्च को विशेषः ॥ ४५॥
039.09F: करटको ब्रूते --
039.10F: आवां तावदप्रधानौ । तदाप्यावयोः किमनया विचारणया ।
039.11F: दमनको ब्रूते --
039.12F: कियता कालेनामात्याः प्रधानतामप्रधानतां वा लभन्ते । यतः ।
039.13F: न कस्यचित्कश्चिदिह स्वभावाद्
039.14F: भवत्युदारोऽभिमतः खलो वा ।
039.15F: लोके गुरुत्वं विपरीततां वा
039.16F: स्वचेष्टितान्येव नरं नयन्ति ॥ ४६॥
039.17F: किं च । आरोप्यते शिला शैले यत्नेन महता यथा ।
039.18F: निपात्यते क्षणेनाधस्तथात्मा गुणदोषयोः ॥ ४७॥
039.19F: यात्यधोऽधः व्रजत्युच्चैर्नरः स्वैरेव कर्मभिः ।
039.20F: कूपस्य खनिता यद्वत् प्राकारस्येव कारकः ॥ ४८॥
039.21F: तद्भद्र । स्वयत्नायत्तो ह्यात्मा सर्वस्य ।
039.22F: करटको ब्रूते -- अथ भवान्किं ब्रवीति ।
039.23F: स आह -- अयं तावत्स्वामी
039.24F: पिङ्गलकः कुतोऽपि कारणात् सचकितः परिवृत्योपविष्टः ।
039.25F: करटको ब्रूते -- किं तत्त्वं जानासि । दमनको ब्रूते -- किमत्राविदितमस्ति । उक्तं च ।
039.26F: उदीरितोऽर्थः पशुनापि गृह्यते हयाश्च नागाश्च वहन्ति चोदिताः ।
039.27F: अनुक्तमप्यूहति पण्डितो जनः परेङ्गितज्ञानफला हि बुद्धयः ॥ ४९॥
039.28F: आकारैरिङ्गितैर्गत्या चेष्टया भाषणेन च ।
039.29F: नेत्रवक्त्रविकारेण लक्ष्यतेऽन्तर्गतं मनः ॥ ५०॥
040.01F: तदत्र भयप्रस्तावे
040.02F: प्रज्ञाबलेनाहमेनं स्वामिनमात्मीयं करिष्यामि । यतः ।
040.03F: प्रस्तावसदृशं वाक्यं सद्भावसदृशं प्रियम् ।
040.04F: आत्मशक्तिसमं कोपं यो जानाति स पण्डितः ॥ ५१॥
040.05F: करटको ब्रूते -- सखे त्वं सेवानभिज्ञः । पश्य ।
040.06F: अनाहूतो विशेद्यस्तु अपृष्टो बहु भाषते ।
040.07F: आत्मानं मन्यते प्रीतं भूपालस्य स दुर्मतिः ॥ ५२॥
040.08F: दमनको ब्रूते -- भद्र कथमहं सेवानभिज्ञः । पश्य ।
040.09F: किमप्यस्ति स्वभावेन सुन्दरं वाप्यसुन्दरम् ।
040.10F: यदेव रोचते यस्मै भवेत्तत्तस्य सुन्दरम् ॥ ५३॥
040.11F: यतः । यस्य यस्य हि यो भावस्तेन तेन हि तं नरम् ।
040.12F: अनुप्रविश्य मेधावी क्षिप्रमात्मवशं नयेत् ॥ ५४॥
040.13F: अन्यच्च । कोऽत्रेत्यहमिति ब्रूयात् सम्यग् आदेशयेति च ।
040.14F: आज्ञामवितथां कुर्याद्यथाशक्ति महीपतेः ॥ ५५॥
040.15F: अपरं च । अल्पेच्छुर्धृतिमान् प्राज्ञश्छायेवानुगतः सदा ।
040.16F: आदिष्टो न विकल्पेत स राजवसतौ वसेत् ॥ ५६॥
040.17F: करटको ब्रूते -- कदाचित्त्वामनवसरप्रवेशादवगम्यते स्वामी ।
040.18F: सोब्रवीत् -- अस्त्वेवम् ।
040.19F: तथाप्यनुजीविना स्वामिसांनिध्यमवश्यं करणीयम् । यतः ।
040.20F: दोषभीतेरनारम्भस्तत्कापुरुषलक्षणम् ।
040.21F: कैरजीर्णभयाद्भ्रातर्भोजनं परिहीयते ॥ ५७॥
040.22F: पश्य । आसन्नमेव नृपतिर्भजते मनुष्यं
040.23F: विद्याविहीनमकुलीनमसंस्तुतं वा ।
040.24F: प्रायेण भूमिपतयः प्रमदा लताश्च
040.25F: यः पार्श्वतो वसति तं परिवेष्टयन्ति ॥ ५८॥
040.26F: करटको ब्रूते -- अथ तत्र गत्वा किं वक्ष्यति भवान् ।
040.27F: स आह -- शृणु । किमनुरक्तो विरक्तो वा मयि स्वामीति ज्ञास्यामि तावत् ।
040.28F: करटको ब्रूते -- किं तज्ज्ञानलक्षणम् ।
040.29F: दमनको ब्रूते -- शृणु ।
041.01F: दूराद् अवेक्षणं हासः संप्रश्नेष्वादरो भृशम् ।
041.02F: परोक्षेऽपि गुणश्लाघा स्मरणं प्रियवस्तुषु ॥ ५९॥
041.03F: असेवके चानुरक्तिर्दानं सप्रियभाषणम् ।
041.04F: सुरक्तेश्वरचिह्नानि दोषेऽपि गुणसंग्रहः ॥ ६०॥
041.05F: अन्यच्च । कालयापनमाशानां वर्धनं फलखण्डनम् ।
041.06F: विरक्तेश्वरचिह्नानि जानीयान् मतिमान् नरः ॥ ६१॥
041.07F: एतज्ज्ञात्वा यथायं ममायत्तो भविष्यति तथा वक्ष्यामि । यतः ।
041.08F: अपायसंदर्शनजां विपत्तिमुपायसंदर्शनजां च सिद्धिम् ।
041.09F: मेधाविनो नीतिविधिप्रयुक्तां पुरः स्फुरन्तीमिव दर्शयन्ति ॥ ६२॥
041.10F: करटको ब्रूते -- तथाप्यप्राप्ते प्रस्तावे न वक्तुमर्हसि । यतः ।
041.11F: अप्राप्तकालवचनं बृहस्पतिरपि ब्रुवन् ।
041.12F: प्राप्नुयाद् बुद्ध्यवज्ञानमपमानं च शाश्वतम् ॥ ६३॥
041.13F: दमनको ब्रूते -- मित्र
041.14F: मा भैषीः । नाहमप्राप्तावसरं वचनं वदिष्यामि । यतः ।
041.15F: आपद्युन्मार्गगमने कार्यकालात्ययेषु च ।
041.16F: अपृष्टेनापि वक्तव्यं भृत्येन हितमिच्छता ॥ ६४ ॥
041.17F: यदि च प्राप्तावसरोपि मन्त्रो मया
041.18F: न वक्तव्यस्तदा मन्त्रित्वमेव ममानुपपन्नम् । यतः ।
041.19F: कल्पयति येन वृत्तिं येन च लोके प्रशस्यते सद्भिः ।
041.20F: स गुणस्तेन गुणिना रक्ष्यः संवर्धनीयश्च ॥ ६५॥
041.21F: तद् भद्र अनुजानीहि माम् । गच्छामि ।
041.22F: करटको ब्रूते --
041.23F: शुभमस्तु । शिवास्ते पन्थानः । यथाभिलषितमनुष्ठीयताम् इति ।
041.24F: ततो दमनको विस्मित इव पिङ्गलकसमीपं गतः । अथ दूरादेव
041.25F: सादरं राज्ञा प्रवेशितः साष्टाङ्गपातं प्रणिपातं प्रणिपत्योपविष्टः ।
041.26F: राजाह -- चिराद्दृष्टोऽसि ।
041.27F: दमनको ब्रूते -- यद्यपि मया सेवकेन श्रीमद्देवपादानां न किंचित्
041.28F: प्रयोजनमस्ति तथापि प्राप्तकालमनुजीविना सांनिध्यमवश्यं
041.29F: कर्तव्यमित्यागतोऽस्मि । किं च ।
042.01F: दन्तस्य निर्घर्षणकेन राजन्कर्णस्य कण्डूयनकेन वापि ।
042.02F: तृणेन कार्यं भवतीश्वराणां किमङ्गवाक्पाणिमता नरेण ॥ ६६॥
042.03F: यद्यपि चिरेणावधीरितस्य दैवपादैर्मे
042.04F: बुद्धिनाशः शङ्क्यते तद् अपि न शङ्कनीयम् । यतः ।
042.05F: मणिर्लुठति पादेषु काचः शिरसि धार्यते ।
042.06F: यथैवास्ते तथैवास्तां काचः काचौ मणिर्मणिः ॥ ६७॥
042.07F: अन्यच्च । कदर्थितस्यापि च धैर्यवृत्तेर्बुद्धेर्विनाशो न हि शङ्कनीयः ।
042.08F: अधःकृतस्यापि तनूनपातो नाधः शिखा याति कदाचिदेव ॥ ६८॥
042.09F: देव तत्सर्वथा विशेषज्ञेन स्वामिना भवितव्यम् । यतः ।
042.10F: निर्विशेषो यदा राजा समं सर्वेषु वर्तते ।
042.11F: तदोद्यमसमर्थानामुत्साहः परिहीयते ॥ ६९॥
042.12F: किं च । त्रिविधाः पुरुषा राजन्नुत्तमाधममध्यमाः ।
042.13F: नियोजयेत्तथैवैतांस्त्रिविधेष्वेव कर्मसु ॥ ७०॥
042.14F: यतः । स्थान एव नियोज्यन्ते भृत्याश्चाभरणानि च ।
042.15F: न हि चूडामणिः पादे नूपुरं मूर्ध्नि धार्यते ॥ ७१॥
042.16F: अपि च । कनकभूषणसंग्रहणोचितो यदि मणिस्त्रपुणि प्रणिधीयते ।
042.17F: न स विरौति न चापि न शोभते भवति योजयितुर्वचनीयता ॥ ७२॥
042.18F: अन्यच्च । मुकुटे रोपितः काचश्चरणाभरणे मणिः ।
042.19F: न हि दोषो मणेरस्ति किं तु साधोरविज्ञता ॥ ७३॥
042.20F: पश्य । बुद्धिमाननुरक्तोऽयमयं शूर इतो भयम् ।
042.21F: इति भृत्यविचारज्ञो भृत्यैरापूर्यते नृपः ॥ ७४॥
042.22F: तथा हि । अश्वः शस्त्रं शास्त्रं वीणा वाणी नरश्च नारी च ।
042.23F: पुरुषविशेषं प्राप्य हि भवन्ति योग्या अयोग्याश्च ॥ ७५॥
042.24F: अन्यच्च । किं भक्तेनासमर्थेन किं शक्तेनापकारिणा ।
042.25F: भक्तं शक्तं च मां राजन् नावज्ञातुं त्वमर्हसि ॥ ७६॥
042.26F: यतः । अवज्ञानाद्राज्ञो भवति मतिहीनः परिजनः
042.27F: ततस्तत्प्राधाण्याद्भवति न समीपे बुधजनः ।
043.01F: बुधैस्त्यक्ते राज्ये न हि भवति नीतिर्गुणवती
043.02F: विपन्नायां नीतौ सकलमवशं सीदति जगत् ॥ ७७॥
043.03F: अपरं च । जनं जनपदा नित्यमर्चयन्ति नृपार्चितम् ।
043.04F: नृपेणावमतो यस्तु स सर्वैरवमन्यते ॥ ७८॥
043.05F: किं च । बालादपि गृहीतव्यं युक्तमुक्तं मनीषिभिः ।
043.06F: रवेरविषये किं न प्रदीपस्य प्रकाशनम् ॥ ७९॥
043.07F: पिङ्गलकोऽवदत् -- भद्र दमनक किमेतत् ।
043.08F: अस्मदीयप्रधानामात्यपुत्रस्त्वमियत् कालं यावत् कुतोऽपि
043.09F: खलवचनान्नागतोऽसि । इदानीं यथाभिमतं ब्रूहि ।
043.10F: दमनको ब्रूते -- देव पृच्छामि किंचित् ।
043.11F: उच्यताम् ।
043.12F: उदकार्थी स्वामी पानीयमपीत्वा किमिति विस्मित इव तिष्ठति ।
043.13F: पिङ्गलकोऽवदत् -- भद्रमुक्तं त्वया । किंत्वेतद् रहस्यं वक्तुं
043.14F: कश्चिद्विश्वासभूमिर्नास्ति । त्वं तु तद्विध इति कथयामि ।
043.15F: शृणु । सम्प्रति वनमिदमपूर्वसत्त्वाधिष्ठितमतोऽस्माकं
043.16F: त्याज्यम् । अनेन हेतुना विस्मितोऽस्मि । तथा च श्रुतस्त्वयापि
043.17F: अपूर्वः शब्दो महान् । शब्दानुरूपेणास्य प्राणिनो महता बलेन भवितव्यम् ।
043.18F: दमनको ब्रूते -- देव अस्ति तावदयं महान्भयहेतुः । 
043.19F: स शब्दोऽस्माभिरप्याकर्णितः । किं तु स किंमन्त्री 
043.20F: यः प्रथमं भूमित्यागं पश्चाद्युद्धं चोपदिशति ।
043.21F: अस्मिन् कार्यसंदेहे भृत्यानामुपयोग एव ज्ञातव्यः । यतः ।
043.22F: बन्धुस्त्रीभृत्यवर्गस्य बुद्धेः सत्त्वस्य चात्मनः ।
043.23F: आपन्निकषपाषाणे नरो जानाति सारताम् ॥ ८०॥
043.24F: सिंहो ब्रूते -- भद्र महती शङ्का मां बाधते ।
043.25F: दमनकः पुनराह । (स्वगतम् --) अन्यथा राज्यसुखं परित्यज्य
043.26F: स्थानान्तरं गन्तुं कथं मां सम्भाषसे । प्रकाशं ब्रूते --
043.27F: देव यावदहं जीवामि तावद्भयं न कर्तव्यम् । किं तु
043.28F: करटकादयोऽप्याश्वास्यन्तां यस्मादापत्प्रतीकारकाले दुर्लभः
043.29F: पुरुषसमवायः ।
043.30F: ततस्तौ दमनककरटकौ राज्ञा सर्वस्वेनापि पूजितौ भयप्रतीकारं
043.31F: प्रतिज्ञाय चलितौ । करटको गच्छन्दमनकमाह -- सखे किं
043.32F: शक्यप्रतीकारो भयहेतुरशक्यप्रतीकारो वेति न ज्ञात्वा
043.33F: भयोपशमं
043.34F: प्रतिज्ञाय कथमयं महाप्रसादो गृहीतः । यतोऽनुपकुर्वाणो
043.35F: न कस्याप्युपायनं गृह्णीयाद्विशेषतो राज्ञः । पश्य ।
043.36F: यस्य प्रसादे पद्मास्ते विजयश्च पराक्रमे ।
043.37F: मृत्युश्च वसति क्रोधे सर्वतेजोमयो हि सः ॥ ८१॥
043.38F: तथा हि । बालोऽपि नावमन्तव्यो मनुष्य इति भूमिपः ।
043.39F: महती देवता ह्येषा नररूपेण तिष्ठति ॥ ८२॥
044.01F: दमनको विहस्याह -- मित्र
044.02F: तूष्णीमास्यताम् । ज्ञातं मया भयकारणम् । बलीवर्दनर्दितं
044.03F: तत् । वृषभाश्चास्माकमपि भक्ष्याः । किं पुनः सिंहस्य ।
044.04F: करटको ब्रूते --
044.05F: यद्येवं तदा स्वामित्रासस्तत्रैव किं नापनीतः ।
044.06F: दमनको ब्रूते -- यदि स्वामित्रासस्तत्रैव
044.07F: मुच्यते तदा कथमयं महाप्रसादलाभः स्यात् । अपरं च ।
044.08F: निरपेक्षो न कर्तव्यो भृत्यैः स्वामी कदाचन ।
044.09F: निरपेक्षं प्रभुं कृत्वा भृत्यः स्याद्दधिकर्णवत् ॥ ८३॥
044.10F: करटकः पृच्छति -- कथमेतत् ।
044.11F: दमनकः कथयति --
044.12F: ॥ कथा ३ ॥
044.13F: अस्त्युत्तरपथेऽर्बुदशिखरनाम्नि पर्वते
044.14F: महाविक्रमो नाम सिंहः । अस्य पर्वतकन्दरमधिशयानस्य
044.15F: केसराग्रं कश्चिन्मूषिकः प्रत्यहं छिनत्ति । ततः केसराग्रं
044.16F: लूनं दृष्ट्वा कुपितो विवरान्तर्गतं मूषिकमलभमानोऽचिन्तयत् --
044.17F: क्षुद्रशत्रुर्भवेद्यस्तु विक्रमान्नैव लभ्यते ।
044.18F: तमाहन्तुं पुरस्कार्यः सदृशस्तस्य सैनिकः ॥ ८४॥
044.19F: इत्यालोच्य तेन ग्रामं गत्वा विश्वासं कृत्वा
044.20F: दधिकर्णनामा बिडालो यत्नेनानीय मांसाहारं दत्त्वा स्वकन्दरे
044.21F: स्थापितः । अनन्तरं तद्भयान्मूषिकोऽपि बिलान्न निःसरति ।
044.22F: तेनासौ सिंहोऽक्षतकेसरः सुखं स्वपिति । मूषिकशब्दं यदा यदा शृणोति
044.23F: तदा तदा सविशेषं मांसाहारदानेन तं बिडालं संवर्धयति । अथैकदा स मूषिकः
044.24F: क्षुधापीडितो बहिः संचरन्बिडालेन प्राप्तो व्यापादितश्च । 
044.25F: कदाचिदपि तस्य मूषिकस्य शब्दं विवरान्न शुश्राव तदोपयोगाभावाद्बिडालस्य अनन्तरं स सिंहो यदा
044.26F: अप्याहारदाने मन्दादरो बभूव । ततोऽसावाहारविरहाद्दुर्बलो दधिकर्नोऽवसनो
044.27F: बभूव । अतोऽहं ब्रवीमि -- निरपेक्षो न कर्तव्यः इत्यादि ।
044.28F: ततो दमनककरटकौ संजीवकसमीपं गतौ । तत्र करटकस्तरुतले साटोपमुपविष्टः ।
044.29F: दमनकः संजीवकसमीपं गत्वाऽब्रवीत् -- अरे वृषभ एष राज्या पिङ्गलकेनारण्यरक्षार्थं
044.30F: नियुक्तः सेनापतिः करटकः समाज्ञापयति -- सत्वरमागच्छ । 
044.31F: नो चेदस्माद् अरण्याद्दूरमपसर । अन्यथा ते विरुद्धं फलं भविष्यति । 
044.32F: न जाने क्रुद्धः स्वामी किं विधास्यति ।
044.33F: ततो देशव्यवहारानभिज्ञः संजीवकः सभयमुपसृत्य
044.34F: साष्टाङ्गपातं करटकं प्रणतवान् । तथा चोक्तम्  --
044.35F: मतिरेव बलाद् गरीयसी यदभावे करिणामियं दशा ।
044.36F: इति घोषयतीव डिण्डिमः करिणो हस्तिपकाहतः क्वणन् ॥ ८५॥
044.37F: अथ संजीवकः
044.38F: साशङ्कमाह -- सेनापते किं मया कर्तव्यम् तदभिधीयताम् ।
044.39F: करटको ब्रूते -- यद्यत्र कानने स्थित्याशास्ति तर्हि
044.40F: गत्वाऽस्मद्देवपादारविन्दं प्रणम ।
045.01F: संजीवको ब्रूते -- तदभयवाचं मे यच्छ । गच्छामि । तदा स्वकीयदक्षिणबाहुं ददातु
045.02F: भवान् । करटको ब्रूते -- शृणु रे बलीवर्द अलमनया शङ्कया । यतः ।
045.03F: प्रतिवाचमदत्त केशवः शपमानाय न चेदिभूभुजे ।
045.04F: अनुहुङ्कुरुते घनध्वनिं न हि गोमायुरुतानि केसरी ॥ ८६॥
045.05F: अन्यच्च ।
045.06F: तृणानि नोन्मूलयति प्रभञ्जनो मृदूनि नीचैः प्रणतानि सर्वतः ।
045.07F: समुच्छ्रितानेव तरून्प्रबाधते महान्महत्येव करोति विक्रमम् ॥ ८७॥
045.08F: ततस्तौ संजीवकं कियद्दूरे संस्थाप्य पिङ्गलकसमीपं गतौ ।
045.09F: ततो राज्ञा सादरमवलोकितौ प्रणम्योपविष्टौ ।
045.10F: राजाह -- त्वया स दृष्टः ।
045.11F: दमनको ब्रूते -- देव ।
045.12F: दृष्टः । किंतु यद्देवेन ज्ञातं तत्तथा । महानेवासौ देवं
045.13F: द्रष्टुमिच्छति । किंतु महाबलोऽसौ । ततः सज्जीभूयोपविश्य
045.14F: दृश्यताम् । शब्दमात्राद् एव न भेतव्यम् । तथा चोक्तम् --
045.15F: शब्दमात्रान् न भेतव्यमज्ञात्वा शब्दकारणम् ।
045.16F: शब्दहेतुं परिज्ञाय कुट्टनी गौरवं गता ॥ ८८॥
045.17F: राजाह -- कथमेतत् ।
045.18F: दमनकः कथयति --
045.19F: ॥ कथा ४ ॥
045.20F: अस्ति श्रीपर्वतमध्ये ब्रह्मपुराख्यं नगरम् ।
045.21F: तच्छिखरप्रदेशे घण्टाकर्णो नाम राक्षसः प्रतिवसतीति
045.22F: जनप्रवादः श्रूयते । एकदा घण्टामादाय पलायमानः कश्चिच्चौरो
045.23F: व्याघ्रेण व्यापादितः खादितश्च । तत्पाणिपतिता घण्टा वानरैः प्राप्ता ।
045.24F: ते च वानरास्तां घण्टामनुक्षणं वादयन्ति । ततो नगरजनैः स मनुष्यः
045.25F: खादितो दृष्टः । प्रतिक्षणं घण्टारवश्च श्रूयते । 
045.26F: अनन्तरं घण्टाकर्णः कुपितो मनुष्यान्खादति घण्टां
045.27F: च वादयतीत्युक्त्वा सर्वे जना नगरात्पलायिताः । ततः करालया नाम
045.28F: कुट्टन्या विमृश्यानवसरोऽयं घण्टावादः । तत्किं मर्कटा
045.29F: घण्टां वादयन्तीति स्वयं विज्ञाय राजा विज्ञापितः -- देव
045.30F: यदि कियद्धनोपक्षयः क्रियते तदाहमेनं घण्टाकर्णं साधयामि ।
045.31F: ततो राजा तस्यै धनं दत्तम् ।
045.32F: कुट्टन्या च मण्डलं कृत्वा तत्र गणेशादिपूजागौरवं दर्शयित्वा
045.33F: स्वयं वानरप्रियफलान्यादाय वनं प्रविश्य फलान्याकीर्णानि ।
045.34F: ततो घण्टां परित्यज्य वानराः फलासक्ता बभूवुः । कुट्टनी च
045.35F: घण्टां गृहीत्वा नगरमागता सर्वजनपूज्याभवत् । अतोऽहं
045.36F: ब्रवीमि -- शब्दमात्रान्न भेतव्यमित्यादि ॥ ततः संजीवक आनीय
045.37F: दर्शनं कारित्ः । पश्चात्तत्रैव परमप्रीत्या निवसति ।
046.01F: अथ कदाचित् तस्य सिंहस्य भ्राता स्तब्धकर्णनामा सिंहः समागतः ।
046.02F: तस्यातिथ्यं कृत्वा समुपवेश्य पिङ्गलकस्तदाहाराय पशुं
046.03F: हन्तुं चलितः । अत्रान्तरे
046.04F: संजीवको वदति -- देव अद्य हतमृगाणां मांसानि क्व ।
046.05F: राजाह दमनककरटकौ जानीतः ।
046.06F: संजीवको ब्रूते -- ज्ञायतां किमस्ति नास्ति वा ।
046.07F: सिंहो विमृश्याह -- नास्त्येव तत् ।
046.08F: संजीवको ब्रूते -- कथमेतावन् मांसं ताभ्यां खादितम् ।
046.09F: राजाह -- खादितं व्ययितमवधीरितं च । प्रत्यहमेष क्रमः ।
046.10F: संजीवको ब्रूते -- कथं श्रीमद्देवपादानां अगोचरेणैव क्रियते ।
046.11F: राजाह -- मदीयागोचरेणैव क्रियते ।
046.12F: अथ संजीवको ब्रूते -- नैतदुचितम् । तथा चोक्तम् ।
046.13F: नानिवेद्य प्रकुर्वीत भर्तुः किंचिदपि स्वयम् ।
046.14F: कार्यमापत्प्रतीकारादन्यत्र जगतीपतेः ॥ ८९॥
046.15F: अन्यच्च । कमण्डलूपमोऽमात्यस्तनुत्यागो बहुग्रहः ।
046.16F: नृपते किंक्षणो मूर्खो दरिद्रः किंवराटकः ॥ ९०॥
046.17F: स ह्यमात्यः सदा श्रेयान्काकिनीं यः प्रवर्धयेत् ।
046.18F: कोषः कोषवतः प्राणाः प्राणाः प्राणा न भूपतेः ॥ ९१॥
046.19F: किं चान्यैर्न कुलाचारैः सेव्यतामेति पूरुषः ।
046.20F: धनहीनः स्वपत्न्यापि त्यज्यते किं पुनः परैः ॥ ९२॥
046.21F: एतच्च राज्ञे प्रधानं दूषणम् ।
046.22F: अतिव्ययोऽनपेक्षा च तथार्जनमधर्मतः ।
046.23F: मोषणं दूरसंस्थानं कोषव्यसनमुच्यते ॥ ९३॥
046.24F: यतः । क्षिप्रमायमनालोच्य व्ययमानः स्ववाञ्छया ।
046.25F: परिक्षीयत एवासौ धनी वैश्रवणोपमः ॥ ९४॥
047.01F: स्तब्धकर्णो ब्रूते -- शृणु भ्रातः चिराश्रितावेतौ
047.02F: दमनककरटकौ संधिविग्रहकार्याधिकारिणौ च कदाचिदर्थाधिकारे न
047.03F: नियोक्तव्यौ । अपरं च नियोगप्रस्तावेयात्केचिन्मया श्रुतं तत् कथ्यते ।
047.04F: ब्राह्मणः क्षत्रियो बन्धुर्नाधिकारे प्रशस्यते ।
047.05F: ब्राह्मणः सिद्धमप्यर्थं कृच्छ्रेणापि न यच्छति ॥ ९५॥
047.06F: नियुक्तः क्षत्रियो द्रव्ये खड्गं दर्शयते ध्रुवम् ।
047.07F: सर्वस्वं ग्रसते बन्धुराक्रम्य ज्ञातिभावतः ॥ ९६॥
047.08F: अपराधेऽपि निःशङ्को नियोगी चिरसेवकः ।
047.09F: स स्वामिनमवज्ञाय चरेच्च निरवग्रहः ॥ ९७॥
047.10F: उपकर्ताधिकारस्थः स्वापराधं न मन्यते ।
047.11F: उपकारं ध्वजीकृत्य सर्वमेव विलुम्पति ॥ ९८॥
047.12F: सपांशुक्रीडितोऽमात्यः स्वयं राजायते यतः ।
047.13F: अवज्ञा क्रियते तेन सदा परिचयाद् ध्रुवम् ॥ ९९॥
047.14F: अन्तर्दुष्टः क्षमायुक्तः सर्वानर्थकरः किल ।
047.15F: शकुनिः शकटारश्च दृष्टान्तावत्र भूपते ॥ १००॥
047.16F: सदायत्यामसाध्यः स्यात्समृद्धः सर्व एव हि ।
047.17F: सिद्धानामयमादेशः ऋद्धिश्चित्तविकारिणी ॥ १०१॥
047.18F: प्राप्तार्थाग्रहणं द्रव्यपरीवर्तोऽनुरोधनम् ।
047.19F: उपेक्षा बुद्धिहीनत्वं भोगोऽमात्यस्य दूषणम् ॥ १०२॥
047.20F: नियोग्यर्थग्रहोपायो राज्ञां नित्यपरीक्षणम् ।
047.21F: प्रतिपत्तिप्रदानं च तथा कर्मविपर्ययः ॥ १०३॥
048.01F: नापीडिता वमन्त्युच्चैरन्तःसारं महीपतेः ।
048.02F: दुष्टव्रणा इव प्रायो भवन्ति हि नियोगिनः ॥ १०४॥
048.03F: मुहुर्नियोगिनः बाध्या वसुधारा महीपते ।
048.04F: सकृत्किं पीडितं स्नानवस्त्रं मुञ्चेद्बहूदकम्॥ १०५॥
048.05F: एतत्सर्वं यथावसरं ज्ञात्वा व्यवहर्तव्यम् ।
048.06F: पिङ्गलको ब्रूते --
048.07F: अस्ति तावद् एवम् । किंत्वेतौ सर्वथा न मम वचनकरौ ।
048.08F: स्तब्धकर्णो ब्रूते -- एतत्सर्वथानुचितं सर्वथा । यतः ।
048.09F: आज्ञाभङ्गकरान्राजा न क्षमेत सुतानपि ।
048.10F: विशेषः को नु राज्ञश्च राज्ञश्चित्रगतस्य च ॥ १०६॥
048.11F: अन्यच्च । स्तब्धस्य नश्यति यशो विषमस्य मैत्री
048.12F: नष्टेन्द्रियस्य कुलमर्थपरस्य धर्मः ।
048.13F: विद्याफलं व्यसनिनः कृपणस्य सौख्यं
048.14F: राज्यं प्रमत्तसचिवस्य नराधिपस्य ॥ १०७॥
048.15F: विशेषतश्च । तस्करेभ्यो नियुक्तेभ्यः शत्रुभ्यो नृपवल्लभात् ।
048.16F: नृपतिर्निजलोभाच्च प्रजा रक्षेत्पितेव हि ॥ १०८॥
048.17F: भ्रातः सर्वथास्मद्वचनं क्रियताम् । व्यवहारोऽप्यस्माभिः
048.18F: कृत एव । अयं संजीवकः सस्यभक्षकोऽर्थाधिकारे नियुज्यताम् ।
048.19F: एतद्वचनात्तथानुष्ठिते सति तदारभ्य पिङ्गलकसंजीवकयोः
048.20F: सर्वबन्धुपरित्यागेन महता स्नेहेन कालोऽतिवर्तते ।
048.21F: ततोऽनुजीविनामप्याहारदाने शैथिल्यदर्शनाद्
048.22F: दमनककरटकावन्योन्यं चिन्तयतः । तदाह दमनकः
048.23F: करटकम् -- मित्र किं कर्तव्यम् । आत्मकृतोऽयं दोषः ।
048.24F: स्वयं कृतेऽपि दोषे परिदेवनमप्यनुचितम् । तथा चोक्तम् --
048.25F: स्वर्णरेखामहं स्पृष्ट्वा बद्ध्वात्मानं च दूतिका ।
048.26F: आदित्सुश्च मणिं साधुः स्वदोषाद् दुःखिता इमे ॥ १०९॥
048.27F: करटको ब्रूते -- कथमेतत् ।
048.28F: दमनकः कथयति ।
048.29F: ॥ कथा ५ ॥
048.30F: अस्ति काञ्चनपुरनाम्नि नगरे वीरविक्रमो राजा । तस्य धर्माधिकारिणा
048.31F: कश्चिन्नापितो वध्यभूमिं नीयमानः कंदर्पकेतुनाम्ना परिव्राजकेन
048.32F: साधुद्वितीयकेन नायं हन्तव्य इत्युक्त्वा
048.33F: वस्त्राञ्चले धृतः । राजपुरुषा ऊचुः -- किमिति नायं वध्यः ।
048.34F: स आह -- श्रूयताम् । स्वर्णरेखामहं स्पृष्ट्वा इत्यादि पठति ।
048.35F: त आहुः-- कथमेतत् ।
049.01F: परिव्राजकः कथयति -- अहं सिंहलद्वीपे भूपतेर्जीमूतकेतोः पुत्रः कंदर्पकेतुर्नाम ।
049.02F: एकदा केलिकाननावस्थितेन मया पोतवणिङ्सुखाच्छ्रुतं यदत्र समुद्रमध्ये चतुर्दश्यामाविर्भूतकल्पतरुतले
049.03F: मणिकिरणावलीकर्बुरपर्यङ्के स्थिता सर्वालंकारभूषिता
049.04F: लक्ष्मीरिव वीणां वादयन्ती कन्या काचिद् दृश्यते इति ।
049.05F: ततोऽहं पोतवणिजमादाय पोतमारुह्य तत्र गतः ।
049.06F: अनन्तरं तत्र गत्वा पर्यङ्केऽर्धमग्ना तथैव सावलोकिता ।
049.07F: ततस्तल्लावण्यगुणाकृष्टेन मयापि तत्पश्चाज्झम्पः दत्तः ।
049.08F: तदनन्तरं कनकपत्तनं प्राप्य सुवर्णप्रासादे तथैव पर्यङ्के
049.09F: स्थिता विद्याधरीभिरुपास्यमाना मयालोकिता । तथाप्यहं दूरादेव
049.10F: दृष्ट्वा सखीं प्रस्थाप्य सादरं संभाषितः । तसख्या
049.11F: च मया पृष्टया समाख्यातम् -- एषा कंदर्पकेलिनाम्नो
049.12F: विद्याधरचक्रवर्तिनः पुत्री रत्नमञ्जरी नाम । अनया च प्रतिज्ञातम् --
049.13F: यः कनकपत्तनं स्वचक्षुषागत्य पश्यति  स एव
049.14F: पितुरगोचरेऽपि मां परिणेष्यतीति ।
049.15F: एषोऽस्या मनसः संकल्पः । तदेनां गान्धर्वविवाहेन परिणयतु भवान् ।
049.16F: अथ तत्र वृत्ते गन्धर्वविवाहे
049.17F: तया सह रममाणस्तत्राहं तिष्ठामि । तत एकदा रहसि तयोक्तम् --
049.18F: स्वामिन् स्वेच्छया सर्वमिदमुपभोक्तव्यम् । एषा चित्रगता
049.19F: स्वर्णरेखा नाम विद्याधरी न कदाचित् स्प्रष्टव्या ।
049.20F: पश्चाद् उपजातकौतुकेन मया सा स्वर्णरेखा स्वहस्तेन स्पृष्टा । तथा
049.21F: चित्रगतयाप्यहं चरणपद्मेन ताडित आगत्य स्वराष्ट्रे पतितः ।
049.22F: अथ दुःखितोऽहं परिव्रजितः पृथिवीं परिभ्राम्यन्निमां
049.23F: नगरीमनुप्राप्तः । अत्र चातिक्रान्ते दिवसे गोपगृहे सुप्तः
049.24F: सन्नपश्यम् । प्रदोषसमये सुहृदापानकात् स्वगेहमागतो
049.25F: गोपः स्ववधूं दूत्या सह किमपि मन्त्रयन्तीमपश्यत् । ततस् तां गोपीं
049.26F: ताडयित्वा स्तम्भे बद्ध्वा सुप्तः । ततोऽर्धरात्रे एतस्य नापितस्य
049.27F: वधूर्दूती पुनस्तां गोपीमुपेत्यावदत् -- तव विरहानलदग्धोऽसौ
049.28F: स्मरशरजर्जरितो मुमूर्षुरिव वर्तते महानुभावः ।
049.29F: तस्य तादृशीमवस्थामवलोक्य परिक्लिष्टमनास्त्वामनुवर्तितुमागता ।
049.30F: तद् अहमत्रात्मानं बद्ध्वा तिष्ठामि । त्वं तत्र गत्वा तं
049.31F: संतोष्य सत्वरमागमिष्यसि ।
049.32F: तथानुष्ठिते सति स गोपः प्रबुद्धोऽवदत् । इदानीं
049.33F: जारान्तिकं कथं न यासि । ततो यदासौ न किंचिदपि ब्रूते तदा
049.34F: दर्पान्मम वचसि प्रत्युत्तरमपि न ददासि इत्युक्त्वा कोपेन
049.35F: तेन कर्त्रिकामादायास्या नासिका छिन्ना । तथा कृत्वा पुनः सुप्तो गोपो
049.36F: निद्रामुपगतः । अथागता गोपी दूतीमपृच्छत् -- का वार्ता । 
050.01F: दूत्योक्तम् -- पश्य मम । मुखमेव वार्तां कथयति । 
050.02F: अनन्तरं सा गोपी तथैवात्मानं बद्ध्वावस्थिता । इयं च
050.03F: इयम् च दूती तां छिन्ननासिकां गृहीत्वा स्वगृहं प्रविश्य स्थिता ।
050.04F: ततः प्रातरेवानेन नापितेन क्षुरभाण्डं याचिता सतीयं
050.05F: क्षुरमेकं प्रादात् । ततोऽसमग्रभाण्डे प्राप्ते समुपजातकोपोऽयं
050.06F: नापितस्तं क्षुरं दूरादेएव गृहे क्षिप्तवान् । अथ कृतार्तनादेयं विनापराधेन
050.07F: मे नासिकानेन छिन्नेत्युक्त्वा धर्माधिकारिसमीपमेनमानीतवती ।
050.08F: सा च गोपी तेन गोपेन पुनः
050.09F: पृष्टोवाच -- अरे पाप को मां महासतीं विरूपयितुं समर्थः ।
050.10F: मम व्यवहारमकल्मषमष्टौ लोकपाला एव जानन्ति । यतः ।
050.11F: आदित्यचन्द्रावनिलोऽनलश्च द्यौर्भूमिरापो हृदयं यमश्च ।
050.12F: अहश्च रात्रिश्च उभे च संध्ये धर्मश्च जानाति नरस्य वृत्तम् ॥ ११०॥
050.13F: ततोहं यदि परमसती स्यां निजस्वामिनं त्वां विहाय नान्यं मनसापि चिन्तयामि
050.14F: तदा मम मुखमक्षतं भवतु । पश्य मन्मुखम् । ततो यवदसौ गोपीं दीपं प्रज्वाल्य
050.15F: तन्मुखमवलोकते तावदुन्नसं मुखमवलोक्य तच्चरणयोः पतितः -- 
050.16F: धन्योऽहं यस्येद्र्शी भार्या परमसाध्वी इति । योयमास्ते साधुरेतद्वृत्तान्तमपि शृणुत । अयं स्वगृहान्निर्गतो
050.17F: द्वादशवर्षमलयोपकण्ठादिमां नगरीमनुप्राप्तः । अत्र च वेश्यागृहे सुप्तः । 
050.18F: तस्याः कुट्टन्या गृहद्वारि स्थापितकाष्ठघटितवेतालस्य मूर्धनि रत्नमेकमुत्कृष्टमास्ते । तद्
050.19F: दृष्ट्वार्थलुब्धेनानेन साधुना रात्रावुत्थाय रत्नम् ग्रहीतुं यत्नः कृतः । तदा तेन वेतालेन
050.20F: सूत्रसंचारितबाहुभ्यां पीडितः सन्नार्तनादमयं चकार । पश्चादुत्थाय कुट्टन्योक्तम् --
050.21F: एव मलयोपकण्ठादागतोऽसि । तत्सर्वरत्नानि प्रयच्छास्मै । नो चेदनेन न त्यक्तव्योऽसि ।
050.22F: इत्थमेवायं चेटकः । ततोऽनेन सर्वरत्नानि समर्पितानि । 
050.23F: अधुना चायमपि हृतसर्वस्वोऽस्मासु मिलितः । एतत्सर्वं श्रुत्वा राजपुरुषैर्न्याये धर्माधिकारी
050.24F: प्रवर्तितः । नापितवधूर्मुण्डिता गोपी निःसारिता कुट्टनी च दण्डिता । साधोर्धनानि
050.25F: प्रदत्तानि । नापितश्च गृहं गतः । अतोऽहं ब्रवीमि -- स्वर्णरेखामहं स्पृष्ट्वा इत्यादि ॥
050.26F: अथ स्वयम्कृतोऽयं दोषः । अत्र विलपनं नोचितम् । (क्षणं विमृश्य ।) मित्र सहसैव
050.27F: यथानयोः सौहार्दं मया कारितं तथा मित्रभेदोऽपि मया कार्यः । यतः ।
050.28F: अतथ्यान्यपि तथ्यानि दर्शयन्ति हि पेशलाः ।
050.29F: समे निम्नोन्नतानीव चित्रकर्मविदो जनाः ॥ १११॥
050.30F: अपरं च । उत्पन्नेष्वपि कार्येषु मतिर्यस्य न हीयते ।
050.31F: स निस्तरति दुर्गाणि गोपी जारद्वयं यथा ॥ ११२॥
050.32F: करटकः पृच्छति -- कथम् एतत् । दमनकः कथयति --
050.33F: कथा ६
050.34F: अस्ति द्वारवत्यां पुर्यां कस्यचिद्गोपस्य वधूर्बन्धकी । सा ग्रामस्य दण्डनायकेन
050.35F:  तत्पुत्रेण च समं रमते । तथा चोक्तम् --
051.01F: नाग्निस्तृप्यति काष्ठानां नापगानां महोदधिः ।
051.02F: नान्तकः सर्वभूतानां न पुंसां वामलोचना ॥ ११३॥
051.03F: अन्यच्च । न दानेन न मानेन नार्जवेन न सेवया ।
051.04F: न शस्त्रेण न शास्त्रेण सर्वथा विषमाः स्त्रियः ॥ ११४॥
051.05F: यतः । गुणाश्रयं कीर्तियुतं च कान्तं पतिं रतिज्ञं सधनं युवानम् ।
051.06F: विहाय शीघ्रं वनिता व्रजन्ति नरं परं शीलगुणादिहीनम् ॥ ११५॥
051.07F: अपरं च । न तादृशीं प्रीतिमुपैति नारी विचित्रशय्यां शयितापि कामम् ।
051.08F: यथा हि दूर्वादिविकीर्णभूमौ प्रयाति सौख्यं परकान्तिसङ्गात् ॥ ११८॥
051.09F: अथ कदाचित्सा दण्डनायकपुत्रेण सह रममाणा तिष्ठति । अथ
051.10F: दण्डनायकोऽपि गन्तुं तत्रागतः । तमायान्तं दृष्ट्वा तत्पुत्रं
051.11F: कुसूले निक्षिप्य दण्डनायकेन समं तथैव क्रीडति । अनन्तरं तस्या
051.12F: भर्ता गोपो गोष्ठात्समागतः । तमालोक्य गोप्योक्तम् -- 
051.13F: दण्डनायक त्वं लगुडं गृहीत्वा कोपं दर्शयन्सत्वरं गच्छ । तथा
051.14F: तेनानुष्ठिते गोपेन गृहमागत्य भार्या पृष्टा -- केन कार्येण दण्डनायकः
051.15F: समागतोत्र ।
051.16F: सा ब्रूते -- अयं
051.17F: केनापि कारणेन पुत्रस्योपरि क्रुद्धः । स च मार्गमाणोऽप्यत्रागत्य
051.18F: प्रविष्टो मया कुसूले निक्षिप्य रक्षितः । तत्पित्रा चान्विष्यता गृहे
051.19F: न दृष्टः । अतोयं दण्डनायकः कुपित एव गच्छति ।
051.20F: ततः सा
051.21F: तत्पुत्रं कुषुलादवतार्य दर्शितवती । तथा चोक्तम् --
051.22F: आहारो द्विगुणः स्त्रीणां बुद्धिस्तासां चतुर्गुणाः ।
051.23F: षड्गुणो व्यवसायश्च कामाश्चाष्टगुणः स्मृतः ॥ ११७॥
051.24F: अतोऽहं ब्रवीमि -- उत्पन्नेष्वपि कार्येषु इत्यादि ॥
051.25F: करटको ब्रूते -- अस्त्वेवम् । किंत्वनयोर्महानन्योन्यनिसर्गोपजातस्नेहः
051.26F: कथं भेदयितुं शक्यः ।
051.27F: दमनको ब्रूते -- उपायः क्रियताम् । तथा चोक्तम् --
051.28F: उपायेन हि यच्छक्यं न तच्छक्यं पराक्रमैः ।
051.29F: काकः कनकसूत्रेण कृष्ण्सर्पमघातयत् ॥ ११८ ॥
051.30F: करटकः पृच्छति -- कथमेतत् ।
051.31F: दमनकः कथयति --
051.32F: ॥ कथा ७ ॥
051.33F: कस्मिंश्चित् तरौ वायसदम्पती निवसतः । तयोश्चापत्यानि
051.34F: तत्कोटरावस्थितेन कृष्णसर्पेण खादितानि । ततः
051.35F: पुनर्गर्भवती वायसी वायसमाह -- नाथ त्यज्यतामयं तरुः ।
051.36F: अत्र यावत्कृष्णसर्पस्तावदावयोः संततीः कदाचिदपि न भविष्यति ।
051.37F: यतः ।
052.01F: दुष्टा भार्या शठं मित्रं भृत्यश्चोत्तरदायकः ।
052.02F: ससर्पे च गृहे वासो मृत्युरेव न संशयः ॥ ११९॥
052.03F: वायसो ब्रूते -- प्रिये न
052.04F: भेतव्यम् ।
052.05F: वारंवारं मयैतस्य महापराधः सोढः । इदानीं पुनर्न क्षन्तव्यः ।
052.06F: वायस्याह -- कथमेतेन बलवता सार्धे भवान्विग्रहीतुं समर्थः ।
052.07F: वायसो ब्रूते -- अलमनया शङ्कया । यतः ।
052.08F: बुद्धिर्यस्य बलं तस्य निर्बुद्धेस्तु कुतो बलम् ।
052.09F: पश्य सिंहो मदोन्मत्तः शशकेन निपातितः ॥ १२०॥
052.10F: वायसी विहस्याह -- कथमेतत् ।
052.11F: वायसः कथयति ।
052.12F: ॥ कथा ८ ॥
052.13F: अस्ति मन्दरनाम्नि पर्वते
052.14F: दुर्दान्तो नाम सिंहः । स च सर्वदा पशूनां वधं कुर्वन्न् आस्ते ।
052.15F: ततः सर्वैः पशुभिर्मिलित्वा स सिंहो विज्ञप्तः -- मृगेन्द्र
052.16F: किमर्थमेकदा बहुपशुघातः क्रियते । यदि प्रसादो भवति तदा
052.17F: वयमेव भवदाहारार्थं प्रत्यहमेकैकं पशुमुपढौकयामः । ततः
052.18F: सिंहेनोक्तम् -- यद्येतदभिमतं भवतां तर्हि भवतु तत् ।
052.19F: ततः प्रभृत्येकैकं पशुमुपकल्पितं भक्षयन्न् आस्ते । 
052.20F: अथ कदाचिद्वृद्धशशकस्य कस्यचिद्वारः समायातः । सोऽचिन्तयत् --
052.21F: त्रासहेतोर्विनीतिस्तु क्रियते जीविताशया ।
052.22F: पञ्चत्वं चेद्गमिष्यामि किं सिंहानुनयेन मे ॥ १२३॥
052.23F: तन्मन्दं मन्दं गच्छामि । ततः सिंहोऽपि
052.24F: क्षुधापीडितः कोपात्तमुवाच -- कुतस्त्वं विलम्बादागतोऽसि ।
052.25F: शशकोऽब्रवीत् -- देव
052.26F: नाहमपराधी । आगच्छन्पथि सिंहान्तरेण बलाद् धृतः । तस्याग्रे
052.27F: पुनरागमनाय शपथं कृत्वा स्वामिनं निवेदयितुमत्रागतोऽस्मि ।
052.28F: सिंहः सकोपमाह --
052.29F: सत्वरं गत्वा दुरात्मानं दर्शय । क्व स दुरात्मा तिष्ठति ।
052.30F: ततः शशकस्तं गृहीत्वा गभीरकूपं दर्शयितुं गतः । अत्रागत्य
052.31F: स्वयमेव पश्यतु स्वामीत्युक्त्वा तस्मिन्कूपजले तस्य सिंहस्यैव
052.32F: प्रतिबिम्बं दर्शितवान् । ततोऽसौ क्रोधाध्मातो दर्पात् तस्योपर्यात्मानं
052.33F: निक्षिप्य पञ्चत्वं गतः । अतोऽहं ब्रवीमि -- बुद्धिर्यस्य इत्यादि ॥
052.34F: वायस्याह -- श्रुतं मया सर्वम् । संप्रति यथा कर्तव्यं तद् ब्रूहि ।
052.35F: वायसोऽवदत् -- अत्रासन्ने सरसि राजपुत्रः प्रत्यहमागत्य
052.36F: स्नाति । स्नानसमये तदङ्गादवतारितं तीर्थशिलानिहितं
052.37F: कनकसूत्रं चञ्च्वा विधृत्यानीयास्मिन्कोटरे धारयिष्यसि  ।
052.38F: अथ कदाचित्स्नातुं जलं प्रविष्टे राजपुत्रे वायस्या तदनुष्ठितम् ।
052.39F: अथ कनकसूत्रानुसरणप्रवृत्तै राजपुरुषैस्तत्र
052.40F: तरुकोटरे कृष्णसर्पो दृष्टो व्यापादितश्च । अतोऽहं ब्रवीमि --
052.41F: उपायेन हि यच्छक्यम् इत्यादि ।
053.01F: करटको ब्रूते -- यद्येवं तर्हि गच्छ । शिवास्ते सन्तु पन्थानः । ततो
053.02F: दमनकः पिङ्गलकसमीपं गत्वा प्रणम्योवाच -- देव आत्ययिकं
053.03F: किमपि महाभयकारि मन्यमान आगतोऽस्मि । यतः ।
053.04F: आपद्युन्मार्गगमने कार्यकालात्ययेषु च ।
053.05F: कल्याणवचनं ब्रूयादपृष्टोऽपि हितो नरः ॥ १२२॥
053.06F: अन्यच्च । भोगस्य भाजनं राजा मन्त्री कार्यस्य भाजनम् ।
053.07F: राजकार्यपरिध्वंसी मन्त्री दोषेण लिप्यते ॥ १२३॥
053.08F: अमात्यानामेष क्रमः --
053.09F: वरं प्राणपरित्यागः शिरसो वापि कर्तनम् ।
053.10F: न तु स्वामिपदावाप्तिपातकेच्छोरुपेक्षणम् ॥ १२४॥
053.11F: पिङ्गलकः सादरम् आह -- अथ भवान्किं वक्तुमिच्छति ।
053.12F: दमनको ब्रूते -- देव संजीवकस्तवोपर्यसदृशव्यवहारीव
053.13F: लक्ष्यते । तथा चास्मत् संनिधाने श्रीमद्देवपादानां
053.14F: शक्तित्रयनिन्दां कृत्वा राज्यमेवाभिलषति ।
053.15F: एतच्छ्रुत्वा पिङ्गलकः सभयं साश्चर्यं तूष्णीं स्थितः ।
053.16F: दमनकः पुनराह -- देव सर्वामात्यपरित्यागं कृत्वैक
053.17F: एवायं यत्त्वया सर्वाधिकारी कृतः स एव दोषः । यतः ।
053.18F: अत्युच्छ्रिते मन्त्रिणि पार्थिवे च विष्टभ्य पादावुपतिष्ठते श्रीः ।
053.19F: सा स्त्रीस्वभावादसहा भरस्य तयोर्द्वयोरेकतरं जहाति ॥ १२५॥
053.20F: अपरम् च । एकं भूमिपतिः करोति सचिवं राज्ये प्रमाणं यदा
053.21F: तं मोहाच्छ्रयते मदः स च मदालस्येन निर्भिद्यते ।
053.22F: निर्भिन्नस्य पदं करोति हृदये तस्य स्वतन्त्रस्पृहा
053.23F: स्वातन्त्र्यस्पृहया ततः स नृपतेः प्राणान्तिकं द्रुह्यति ॥ १२६॥
053.24F: अन्यच्च । विषदिग्धस्य भक्तस्य दन्तस्य चलितस्य च ।
053.25F: अमात्यस्य च दुष्टस्य मूलादुद्धरणं सुखम् ॥ १२७॥
054.01F: किं च । यः कुर्यात्सचिवायत्तां श्रियं तद्व्यसने सति ।
054.02F: सोऽन्धवज्जगतीपालः सीदेत्संचारकैर्विना ॥ १२८॥
054.03F: स च सर्वकार्येषु
054.04F: स्वेच्छातः प्रवर्तते । तदत्र प्रमाणं स्वामी । एतच्च जानामि ।
054.05F: न सोऽस्ति पुरुषो लोके यो न कामयते श्रियम् ।
054.06F: परस्य युवतिं रम्यां सादरं नेक्षतेऽत्र कः ॥ १२९॥
054.07F: सिंहो विमृश्याह -- भद्र
054.08F: यद्यप्येवं तथापि संजीवकेन सह मम महान्स्नेहः । पश्य ।
054.09F: कुर्वन्नपि व्यलीकानि यः प्रियः प्रिय एव सः ।
054.10F: अशेषदोषदुष्टोऽपि कायः कस्य न वल्लभः ॥ १३०॥
054.11F: अन्यच्च । अप्रियाण्यपि कुर्वाणो यः प्रियः प्रिय एव सः ।
054.12F: दग्धमन्दिरसारेऽपि कस्य वह्नावनादरः ॥ १३१॥
054.13F: दमनको वदति -- देव स एव दोषः । यतः ।
054.14F: यस्मिन्नेवाधिकं चक्षुरारोपयति पार्थिवः ।
054.15F: सुतेऽमात्येऽप्युदासीने स लक्ष्म्याश्रीयते जनः ॥ १३२॥
054.16F: शृणु देव । अप्रियस्यापि पथ्यस्य परिणामः सुखावहः ।
054.17F: वक्ता श्रोता च यत्रास्ति रमन्ते तत्र संपदः ॥ १३३॥
054.18F: त्वया च मूलभृत्यानपास्यायमागन्तुकः पुरस्कृतः ।
054.19F: एतच्चानुचितं कृतम् । यतः ।
054.20F: मूलभृत्यान्परित्यज्य नागन्तून्प्रतिमानयेत् ।
054.21F: नातः परतरो दोषो राज्यभेदकरो यतः ॥ १३४॥
054.22F: सिंहो ब्रूते -- किमाश्चर्यम् । यन्मयायं
054.23F: अभयवाचं दत्त्वानीतः संवर्धितश्च तत्कथं मह्यं द्रुह्यति ।
054.24F: दमनको ब्रूते -- देव ।
054.25F: दुर्जनो प्रकृतिं याति सेव्यमानोऽपि नित्यशः ।
054.26F: स्वेदनाभ्यञ्जनोपायैः श्वपुच्छमिव नामितम् ॥ १३५॥
054.27F: अपरं च । स्वेदितो मर्दितश्चैव रज्जुभिः परिवेष्टितः ।
054.28F: मुक्तो द्वादशभिर्वर्षैः श्वपुच्छः प्रकृतिं गतः ॥ १३६॥
054.29F: अन्यच्च । वर्धनं वाथ सन्मानं खलानां प्रीतये कुतः ।
054.30F: फलन्त्यमृतसेकेऽपि न पथ्यानि विषद्रुमाः ॥ १३७॥
054.31F: अतोऽहं ब्रवीमि --
054.32F: अपृष्टोऽपि हितं ब्रूयाद्यस्य नेच्छेत् पराभवम् ।
054.33F: एष एव सतां धर्मो विपरीतमतोऽन्यथा ॥ १३८॥
055.01F: तथा चोक्तम् --
055.02F: स स्निग्धोऽकुशलान्निवारयति यस्तत्कर्म यन्निर्मलं
055.03F: सा स्त्री यातुविधायिनी स मतिमान्यः सद्भिरभ्यर्च्यते ।
055.04F: सा श्रीर्या न मदं करोति स सुखी यस्तृष्णया मुच्यते
055.05F: तन्मित्रं यदकृत्रिमं स पुरुषो यः खिद्यते नेन्द्रियैः ॥ १३९॥
055.06F: यदि संजीवकव्यसनार्दितो विज्ञापितोऽपि
055.07F: स्वामी न निवर्तते तदीदृशे भृत्ये न दोषः । तथा च ।
055.08F: नृपः कामासक्तो गणयति न कार्ये न च हितं
055.09F: यथेष्टं स्वच्छन्दः प्रविचरति मत्तो गज इव ।
055.10F: ततो मानध्मातः स पतति यदा शोकगहने
055.11F: तदा भृत्ये दोषान्क्षिपति न निजं वेत्त्यविनयम् ॥ १४०॥
055.12F: पिङ्गलकः स्वगतम् ।
055.13F: न परस्यापवादेन परेषां दण्डमाचरेत् ।
055.14F: आत्मनावगतं कृत्वा बध्नीयात्पूजयेत वा ॥ १४१॥
055.15F: तथा चोक्तम् --
055.16F: गुणदोषावनिश्चित्य विधिर्न ग्रहनिग्रहे ।
055.17F: स्वनाशाय यथा न्यस्तो दर्पात्सर्पमुखे करः ॥ १४२॥
055.18F: प्रकाशं ब्रूते -- तदा संजीवकः किं प्रत्यादिश्यताम् ।
055.19F: दमनकः ससम्भ्रममाह --
055.20F: देव मा मैवम् । एतावता मन्त्रभेदो जायते । तथा चोक्तम्  --
055.21F: मन्त्रबीजमिदं गुप्तं रक्षणीयं तथा यथा ।
055.22F: मनागपि न भिद्येत तद्भिन्नं न प्ररोहति ॥ १४३॥
055.23F: किं च । आदेयस्य प्रदेयस्य कर्तव्यस्य च कर्मणः ।
055.24F: क्षिप्रमक्रियमाणस्य कालः पिबति तद्रसम् ॥ १४४॥
056.01F: तदवश्यं समारब्धं महता प्रयत्नेन सम्पादनीयम् । किं च ।
056.02F: मन्त्रो योध इवाधीरः सर्वाङ्गैः संवृतैरपि ।
056.03F: चिरं न सहते स्थातुं परेभ्यो भेदशङ्कया ॥ १४५॥
056.04F: यद्यसौ दृष्टदोषोऽपि दोषान्निवर्त्य संधातव्यस्तद् अतीवानुचितम् ।
056.05F: यतः ।
056.06F: सकृद्दुष्टं तु यो मित्रं पुनः संधातुमिच्छति ।
056.07F: स मृत्युमेव गृह्णाति गर्भमश्वतरी यथा ॥ १४६॥
056.08F: सिंहो ब्रूते -- ज्ञायतां तावत्किमस्माकमसौ कर्तुं शक्नोति । दमनक आह -- देव ।
056.09F: अङ्गाङ्गिभावमज्ञात्वा कथं सामर्थ्यनिर्णयः ।
056.10F: पश्य टिट्टिभमात्रेण समुद्रो व्याकुलीकृतः ॥ १४७॥
056.11F: सिंहः पृच्छति -- कथमेतत् ।
056.12F: दमनकः कथयति --
056.13F: ॥ कथा ९ ॥
056.14F: दक्षिणसमुद्रतीरे टिट्टिभदम्पती निवसतः ।
056.15F: तत्र चासन्नप्रसवा टिट्टिभी भर्तारमाह --
056.16F: नाथ प्रसवयोग्यस्थानं निभृतमनुसंधीयताम् ।
056.17F: टिट्टिभोऽवदत् -- भार्ये नन्विदमेव स्थानं प्रसूतियोग्यम् ।
056.18F: सा ब्रूते -- समुद्रवेलया प्लाव्यते स्थानमेतत् ।
056.19F: टिट्टिभोऽवदत् -- किमहं निर्बलः तेन स्वगृहावस्थितः समुद्रेण निग्रहीतव्यः ।
056.20F: टिट्टिभी विहस्याह -- स्वामिन् त्वया समुद्रेण च महदन्तरम् । अथवा ।
056.21F: दुःखमात्मा परिच्छेत्तुमेवं योग्यो न वेति वा ।
056.22F: अस्तीदृग्यस्य विज्ञानं स कृच्छ्रेपि न सीदति ॥ १४८॥
056.23F: अपि च । अनुचितकार्यारम्भः स्वजनविरोधो बलीयसा स्पर्धा ।
056.24F: प्रमदाजनविश्वासो मृत्योर्द्वाराणि चत्वारि ॥ १४९॥
056.25F: ततः कृच्छ्रेण स्वामिवचनात्तत्रैव प्रसूता सा । एतत्सर्वं
056.26F: श्रुत्वा समुद्रेणापि तच्छक्तिज्ञानार्थं तदण्डान्यपहृतानि ।
056.27F: तत टिट्टिभी शोकार्ता
056.28F: भर्तारमाह -- नाथ कष्टमापतितम् । तान्यण्डानि मे नष्टानि ।
056.29F: टिट्टिभोऽवदत् -- प्रिये मा भैषीः । इत्युक्त्वा पक्षिणां मेलकं
056.30F: कृत्वा पक्षिस्वामिनो गरुडस्य समीपं गतः । तत्र गत्वा
056.31F: सकलवृत्तान्तः टिट्टिभेन भगवतो गरुडस्य पुरतो निवेदितः --
056.32F: देव
057.01F: समुद्रेणाहं स्वगृहावस्थितो विनापराधनेनैव निगृहीतः इति ।
057.02F: ततस्तद्वचनमाकर्ण्य गरुत्मता प्रभुर्भगवान्
057.03F: नारायणः सृष्टिस्थितिप्रलयहेतुर्विज्ञप्तः । स
057.04F: समुद्रमण्डदानायादिदेश । ततो
057.05F: भगवदाज्ञां मौलौ निधाय समुद्रेण तान्यण्डानि टिट्टिभाय
057.06F: समर्पितानि । अतोऽहं ब्रवीमि अङ्गाङ्गिभावमज्ञात्वा इत्यादि ।
057.07F: राजाह -- कथमसौ ज्ञातव्यो द्रोहबुद्धिरिति ।
057.08F: दमनको ब्रूते -- यदासौ सदर्पः
057.09F: शृङ्गाग्रप्रहरणाभिमुखश्चकित इवागच्छति तदा ज्ञास्यतिस्वामी । 
057.10F: एवमुक्त्वा संजीवकसमीपं गतः । तत्र गतश्च मन्दं
057.11F: मन्दमुपसर्पन्विस्मितमिवात्मानमदर्शयत् । संजीवकेन सादरमुक्तम् --
057.12F: भद्र कुशलं ते ।
057.13F: दमनको ब्रूते -- अनुजीविनां कुतः कुशलम् । यतः ।
057.14F: सम्पत्तयः पराधीनाः सदा चित्तमनिर्वृत्तम् ।
057.15F: स्वजीवितेऽप्यविश्वासस्तेषां ये राजसंश्रेयाः ॥ १५०॥
057.16F: अन्यच्च । कोऽर्थान् प्राप्य न गर्वितो विषयिणः कस्यापदोऽस्तं गताः
057.17F: स्त्रीभिः कस्य न खण्डितं भुवि मनः को वास्ति राज्ञां प्रियः ।
057.18F: कः कालस्य भुजान्तरं न च गतः कोऽर्थी गतो गौरवं
057.19F: को वा दुर्जनवागुरासु पतितः क्षेमेण यातः पुमान् ॥ १५१॥
057.20F: संजीवकेनोक्तम् -- सखे ब्रूहि किमेतत् ।
057.21F: दमनक आह -- किं ब्रवीमि मन्दभाग्यः । पश्य ।
057.22F: यथा समुद्रे निर्मग्नो लब्ध्वा सर्पावलम्बनम् ।
057.23F: न मुञ्चति न चादत्ते तथा मुग्धोऽस्मि संप्रति ॥ १५२॥
057.24F: यतः । एकत्र राजविश्वासो नश्यत्यन्यत्र बान्धवः ।
057.25F: किं करोमि क्व गच्छामि पतितो दुःखसागरे ॥ १५३॥
057.26F: इत्युक्त्वा दीर्घं निःश्वस्योपविष्टः ।
057.27F: संजीवको ब्रूते -- तथापि मित्र सविस्तरं मनोगतमुच्यताम् ।
057.28F: दमनकः सुनिभृतमाह -- यद्यपि राजविश्वासो न कथनीयस्तथापि
057.29F: भवान् अस्मदीयप्रत्ययादागतः । मया परलोकार्थिनावश्यं तव हितम् आख्येयम् । 
057.30F: शृणु । अयं स्वामी तवोपरि विकृतबुद्धी
057.31F: रहस्युक्तवान्  -- संजीवकमेव हत्वा स्वपरिवारं तर्पयामि ।
057.32F: एतच्छ्रुत्वा संजीवकः परं विषादमगमत् । दमनकः पुनराह ।
057.33F: अलं विषादेन । प्राप्तकालकायमनुष्ठीयताम् । संजीवकः
057.34F: क्षणं विमृश्याह ॥ सुष्ठु खल्विदमुच्यते ।
058.01F: दुर्जनगम्या नार्यः प्रायेणापात्रभृद्भवति राजा ।
058.02F: कृपणानुसारि च धनं देवो गिरिजलधिवर्षी च ॥ १५४॥
058.03F: स्वगतम् -- तत्किमिदमेतद्विचेष्टितं न वेत्येतद्व्यवहारादेव निर्णेतुं न शक्यते । यतः ।
058.04F: कश्चिदाश्रयसौन्दर्याद् अत्ते शोभामसज्जनः ।
058.05F: प्रमदालोचनन्यस्तं मलीमसमिवाञ्जनम् ॥ १५५॥
058.06F: कष्टं किमिदमापतितम् । यतः ।
058.07F: आराध्यमानो नृपतिः प्रयत्नान्न तोषमायाति किमत्र चित्रम् ।
058.08F: अयं त्वपूर्वप्रतिमाविशेषो यः सेव्यमानो रिपुतामुपैति ॥ १५६॥
058.09F: तद् अयमशक्यर्थः प्रमेयः । यतः ।
058.10F: निमित्तमुद्दिश्य हि यः प्रकुप्यति
058.11F: ध्रुवं स तस्यापगमे प्रसीदति ।
058.12F: अकारणद्वेषि मनस्तु यस्य वै
058.13F: कथं जनस्तं परितोषयिष्यति ॥ १५७॥
058.14F: किं मयापकृतं राज्ञः । अथवा निर्निमित्तापकारिणश्च भवन्ति राजानः ।
058.15F: दमनको ब्रूते -- एवमेतत् । शृणु ।
058.16F: विज्ञैः स्निग्धैरुपकृतमपि द्वेष्यतामेति किंचित्
058.17F: साक्षादन्यैरपकृतमपि प्रीतिमेवोपयाति ।
058.18F: दुर्ग्राह्यत्वान्नृपतिमनसां नैकभावाश्रयाणां
058.19F: सेवाधर्मः परमगहनो योगिनामप्यगम्यः ॥ १५८॥
058.20F: अन्यच्च । कृतशतमसत्सु नष्टं सुभाषितशतं च नष्टमबुधेषु ।
058.21F: वचनशतमवचनकरे बुद्धिशतमचेतने नष्टम् ॥ १५९॥
058.22F: किं च । चन्दनतरुषु भुजङ्गा जलेषु कमलानि तत्र च ग्राहाः ।
058.23F: गुणघातिनश्च भोगे खला न च सुखान्यविघ्नानि ॥ १६०॥
059.01F: अन्यच्च । मूलं भुजङ्गैः कुसुमानि भृङ्गैः शाखाः प्लवङ्गैः शिखराणि भल्लैः ।
059.02F: नास्त्येव तच्चन्दनपादपस्य यन्नाश्रितं दुष्टतरैश्च हिंस्रैः ॥ १६१॥
059.03F: अयं तावत्स्वामी वाङ्मधुरो विषहृदयो मया ज्ञातः । यतः ।
059.04F: दूराद् उच्छ्रितपाणिरार्द्रनयनः प्रोत्सारितार्धासनो
059.05F: गाढालिङ्गनतत्परः प्रियकथाप्रश्नेषु दत्तादरः ।
059.06F: अन्तर्भूतविषो बहिर्मधुमयश्चातीव मायापटुः
059.07F: को नामायमपूर्वनाटकविधिर्यः शिक्षितो दुर्जनैः ॥ १६२॥
059.08F: तथा हि । पोतो दुस्तरवारिराशितरणे दीपोऽन्धकारागमे
059.09F: निर्वाते व्यजनं मदान्धकरिणां दर्पोपशान्त्यै शृणिः ।
059.10F: इत्थं तद्भुवि नास्ति यस्य विधिना नोपायचिन्ता कृता
059.11F: मन्ये दुर्जनचित्तवृत्तिहरणे धातापि भग्नोद्यमः ॥ १६३॥
059.12F: संजीवकः पुनर्निःश्वस्य -- कष्टं भोः ।
059.13F: कथमहं सस्यभक्षकः सिंहेन निपातयितव्यः । यतः ।
059.14F: ययोरेव समं वित्तं ययोरेव समं बलम् ।
059.15F: तयोर्विवादो मन्तव्यो नोत्तमाधमयोः क्वचित् ॥ १६४॥
059.16F: पुनर्विचिन्त्य । केनायं राजा ममोपरि विकान्तितो न जाने । भेदमुपगताद्राज्ञः
059.17F: सदा भेतव्यम् । यतः ।
059.18F: मन्त्रिणा पृथिवीपालचित्तं विघटितं क्वचित् ।
059.19F: वलयं स्फटिकस्येव को हि संधातुमीश्वरः ॥ १६५ ॥
059.20F: अन्यच्च । वज्रं च राजतेजश्च द्वयमेवातिभीषणम् ।
059.21F: एकमेकत्र पतति पतत्यन्यत्समन्ततः ॥ १६६ ॥
059.22F: तत्संग्रामे मृत्युरेवाश्रीयताम् । इदानीं तदाज्ञानुवर्तनमयुक्तम् । यतः ।
059.23F: मृतः प्राप्नोति वा स्वर्गं शत्रुं हत्वा सुखानि वा ।
059.24F: उभावपि हि शूराणां गुणावेतौ सुदुर्लभौ ॥ १६७ ॥
059.25F: युद्धकालश्चायम् ।
059.26F: यत्रायुद्धे ध्रुवं मृत्युर्युद्धे जीवितसंशयः ।
059.27F: तमेव कालं युद्धस्य प्रवदन्ति मनीषिणः ॥ १६८ ॥
059.28F: यतः । अयुद्धे हि यदा पश्येन्न किञ्चिद् हितमात्मनः ।
059.29F: युध्यमानस्तदा प्राज्ञो म्रियते रिपुणा सह ॥ १६९॥
060.01F: जये च लभते लक्ष्मीं मृतेनापि सुराङ्गनाम् ।
060.02F: क्षणविध्वंसिनः कायाः का चिन्ता मरणे रणे ॥ १७० ॥
060.03F: एतच्चिन्तयित्वा संजीवक आह -- भो मित्र कथमसौ मां जिघांसुर्ज्ञातव्यः । दमनको
060.04F: ब्रूते -- यदासौ समुद्धतलाङ्गूल उन्नतचरणो विवृतास्यस्त्वां पश्यति तदा त्वमपि
060.05F: स्वविक्रमं दर्शयिष्यसि । यतः ।
060.06F: बलवानपि निस्तेजाः कस्य नाभिभवास्पदम् ।
060.07F: निःशङ्कं दीयते लौकेः पश्य भस्मचये पदम् ॥ १७१ ॥
060.08F: किंतु सर्वमेतत्सुगुप्तमनुष्ठातव्यम् । नो चेन्न त्वं नाहम् । इत्युक्त्वा दमनकः
060.09F: करटकसमीपं गतः । करटकेनोक्तम् -- किं निष्पन्नम् । दमनकेनोक्तम् --
060.10F: निष्पन्नोऽसावन्योन्यभेदः । करटको ब्रूते -- कोऽत्र संदेहः । यतः ।
060.11F: बन्धुः को नाम दुष्टानां कुप्येत्को नातियाचितः ।
060.12F: को न हृष्यति वित्तेन कुकृत्ये को न पण्डितः ॥ १७२ ॥
060.13F: अन्यच्च । दुर्वृत्तः क्रियते धूर्तैः श्रीमानात्मविवृद्धये ।
060.14F: किं नाम खलसंसर्गः कुरुते नाश्रयाशवत् ॥ १७३ ॥
060.15F: ततो दमनकः पिङ्गलकसमीपां गत्वा देव समागतोऽसौ पापाशयः । तत्सज्जीभूय
060.16F: स्थीयताम् इत्युक्त्वा पूर्वोक्ताकारं कारयामास । संजीवकोऽप्यागत्य तथाविधं
060.17F: विकृताकारं सिंहं दृष्ट्वा स्वानुरूपं विक्रमं चकार । ततस्तयोः प्र्वृत्ते महाहवे
060.18F: संजीवकः सिंहेन व्यापादितः ।
060.19F: अथ पिङ्गलकः संजीवकं व्यापाद्य विश्रान्तः सशोको इव तिष्ठति । ब्रूते च -- किं
060.20F: मया दारुणं कर्म कृतम् । यतः ।
060.21F: परैः संभुज्यते राज्यं स्वयं पापस्य भाजनम् ।
060.22F: धर्मातिक्रमतो राजा सिंहो हस्तिवधादिव ॥ १७४ ॥
060.23F: अपरं च । भूम्येकदेशस्य गुणान्वितस्य
060.24F: भृत्यस्य वा बुद्धिमतः प्रणाशे ।
060.25F: भृत्यप्रणाशो मरणं नृपाणां
060.26F: नष्टापि भूमिः सुलभा न भृत्याः ॥ १७५॥
060.27F: दमनको ब्रूते -- स्वामिन् कोऽयं
060.28F: नूतनो न्यायो यदरातिं हत्वा संतापः क्रियते । तथा चोक्तम् --
060.29F: पिता वा यदि वा भ्राता पुत्री वा यदि वा सुहृत् ।
060.30F: प्राणच्छेदकरा राज्ञा हन्तव्या भूतिमिच्छता ॥ १७६॥
060.31F: अपि च । धर्मार्थकामतत्त्वज्ञो नैकान्तकरुणो भवेत् ।
060.32F: न हि हस्तस्थमप्यन्नं क्षमावान्रक्षितुं क्षमः ॥ १७७॥
061.01F: किं च । क्षमा शत्रौ च मित्रे च यतीनामेव भूषणम् ।
061.02F: अपराधिषु सत्त्वेषु नृपाणां सैव दूषणम् ॥ १७८॥
061.03F: अपरं च । राज्यलोभादहंकारादिच्छतः स्वामिनः पदम् ।
061.04F: प्रायश्चित्तं तु तस्यैकं जीवोत्सर्गो न चापरम् ॥ १७९॥
061.05F: अन्यच्च । राजा घृणी ब्राह्मणः सर्वभक्षः
061.06F: स्त्री चावज्ञा दुष्प्रकृतिः सहायः ।
061.07F: प्रेष्यः प्रतीपोऽधिकृतः प्रमादी
061.08F: त्याज्या इमे यश्च कृतं न वेत्ति ॥ १८०॥
061.09F: विशेषतश्च । सत्याऽनृता च परुषा प्रियवादिनी च
061.10F: हिंस्रा दयालुरपि चार्थपरा वदान्या ।
061.11F: नित्यव्यया प्रचुररत्नधनागमा च
061.12F: वाराङ्गनेव नृपनीतिरनेकरूपा ॥ १८१॥
061.13F: इति दमनकेन संतोषितः पिङ्गलकः स्वां प्रकृतिमापन्नः
061.14F: सिंहासने उपविष्टः । दमनकः प्रहृष्टमनाः विजयतां
061.15F: महाराजः शुभमस्तु सर्वजगताम् इत्युक्त्वा यथासुखमवस्थितः ।
061.16F: विष्णुशर्मोवाच -- सुहृद्भेदः श्रुतस्तावद्भवद्भिः ।
061.17F: राजपुत्रा ऊचुः -- भवत्प्रसादाच्छ्रुतः । सुखिनो भूता वयम् ।
061.18F: विष्णुशर्माब्रवीत् -- अपरमपीदमस्तु --
061.19F: सुहृद्भेदस्तावद् भवतु भवतां शत्रुनिलये
061.20F: खलः कालाकृष्टः प्रलयमुपसर्पत्वहरहः ।
061.21F: जनो नित्यं भूयात्सकलसुखसम्पत्तिवसतिः
061.22F: कथारामे रम्ये सततमिह बालोऽपि रमताम् ॥ १८२॥
061.23F: ॥ विग्रहः ॥
061.24F: पुनः कथारम्भकाले राजपुत्रैरुक्तम् । आर्य
061.25F: राजपुत्रा वयम् । तद् विग्रहं श्रोतुं नः कुतूहलमस्ति ।
061.26F: विष्णुशर्मणोक्तम् -- यदेव भवद्भ्यो रोचते
061.27F: तत्कथयामि । विग्रहः श्रूयतां यस्यायमाद्यः श्लोकः --
061.28F: हंसैः सह मयूराणां विग्रहे तुल्यविक्रमे ।
061.29F: विश्वास्य वञ्चिता हंसाः काकैः स्थित्वारिमन्दिरे ॥ १॥
062.01F: राजपुत्रा ऊचुः -- कथमेतत् । विष्णुशर्मा कथयति --
062.02F: अस्ति कर्पूरद्वीपे पद्मकेलिनामधेयं सरः । तत्र हिरण्यगर्भो नाम
062.03F: राजहंसः प्रतिवसति । स च सर्वैर्जलचर्पक्षिभिर्मिलित्वा
062.04F: पक्षिराज्येऽभिषिक्तः । यतः ।
062.05F: यदि न स्यान्नरपतिः सम्यङ्नेता ततः प्रजा ।
062.06F: अकर्णधारा जलधौ विप्लवेतेह नौरिव ॥ २॥
062.07F: अपरं च । प्रजां संरक्षति नृपः सा वर्धयति पार्थिवम् ।
062.08F: वर्धनाद्रक्षणं श्रेयस्तदभावे सदप्यसत् ॥ ३॥
062.09F: एकदासौ राजहंसः सुविस्तीर्णकमलपर्यङ्के सुखासीनः
062.10F: परिवारपरिवृतस्तिष्ठति । ततः कुतश्चिद्देशादागत्य
062.11F: दीर्घमुखो नाम बकः प्रणम्योपविष्टः । राजोवाच -- दीर्घमुख ।
062.12F: दशान्तरादागतोऽसि । वार्तां कथय । स ब्रूते -- देव अस्ति
062.13F: महती वार्त्ता । तामाख्यातुकाम एव सत्वरमागतोऽहम् । श्रूयताम् । 
062.14F: अस्ति जम्बूद्वीपे विन्ध्यो नाम गिरिः । तत्र चित्रवर्णो नाम मयूरः पक्षिराजो
062.15F: निवसति । तस्यानुचरैश्चरद्भिः पक्षिभिरहं दग्धारण्यमध्ये
062.16F: चरन्नवलोकितः । पृष्टश्च -- कस्त्वम् । कुतः समागतोऽसि ।
062.17F: तदा मयोक्तम् -- कर्पूरद्वीपस्य राजचक्रवर्तिनो हिरण्यगर्भस्य
062.18F: राजहंसस्यानुचरोऽहं । कौतुकाद्देशान्तरं द्रष्टुमागतोऽस्मि ।
062.19F: एतच्छ्रुत्वा पक्षिभिरुक्तम् -- अनयोर्देशयोः को देशो भद्रतरो
062.20F: राजा च । मयोक्तम् -- आः किमेवमुच्यते -- महदन्तरम् ।
062.21F: यतः कर्पूरद्वीपः स्वर्ग एव राजहंसश्च द्वितीयः स्वर्गपतिः ।
062.22F: अत्र मरुस्थले पतिता यूयं किं कुरुथ ।
062.23F: आगच्छतास्मद्देशो गम्यताम् ।
062.24F: ततोऽस्मद्वचनमाकर्ण्य सर्वे सकोपा बभूवुः ।
062.25F: तथा चोक्तम् --
062.26F: पयःपानं भुजङ्गानां केवलं विषवर्धनम् ।
062.27F: उपदेशो हि मूर्खाणां प्रकोपाय न शान्तये ॥ ४॥
062.28F: अन्यच्च । विद्वानेवोपदेष्टव्यो नाविद्वांस्तु कदाचन ।
062.29F: वानरानुपदिश्याथ स्थानभ्रष्टा ययुः खगाः ॥ ५॥
062.30F: राजोवाच -- कथमेतत् ।
062.31F: दीर्घमुखः कथयति --
062.32F: ॥ कथा १ ॥
062.33F: अस्ति नर्मदातीरे पर्वतोपत्यकायां विशालः शाल्मलीतरुः ।
062.34F: तत्र निर्मितनीडक्रोडे पक्षिणः सुखं वर्षास्वपि निवसन्ति । 
062.35F: अथैकदा वर्षासु नीलपटलैरिव
063.01F: जलधरपटलैरावृते नभस्तले धारासारैर्महती वृष्टिर्बभूव ।
063.02F: ततो वानरांस्तरुतलेऽवस्थिताञ्शीतार्तान्कम्पमानान्
063.03F: अवलोक्य कृपया पक्षिभिरुक्तम् -- भो भो वानराः शृणुत ।
063.04F: अस्माभिर्निर्मिता नीडाश्चञ्चुमात्राहृतैस्तृणैः ।
063.05F: हस्तपादादिसंयुक्ता यूयं किमिति सीदथ ॥ ६॥
063.06F: तच्छ्रुत्वा
063.07F: वानरैर्जातामर्षैरालोचितम् -- अहो निर्वातनीडगर्भावस्थिताः
063.08F: सुखिनः पक्षिणोऽस्मान्निन्दन्ति । तद् भवतु तावद्वृष्टेरुपशमः ।
063.09F: अनन्तरं शान्ते पानीयवर्षे
063.10F: तैर्वानरैर्वृक्षमारुह्य । सर्वे नीडा भग्नास्तेषामण्डानि
063.11F: चाधः पातितानि । अतोऽहं ब्रवीमि -- विद्वानेवोपदेष्टव्यः इत्यादि ।
063.12F: राजोवाच -- ततस्तैः किं कृतम् ।
063.13F: बकः कथयति -- ततस्तैः पक्षिभिः कोपाद् उक्तम् --
063.14F: केनासौ राजहंसो कृतो राजा । ततो मयापि जातकोपेनोक्तम् --
063.15F: युष्मदीयमयूरः केन राजा कृतः । एतच्छ्रुत्वा
063.16F: ते सर्वे मां हन्तुमुद्यताः । ततो मयापि स्वविक्रमो दर्शितः ।
063.17F: यतः ।
063.18F: अन्यदा भूषणं पुंसः क्षमा लज्जेव योषितः ।
063.19F: पराक्रमः परिभवे वैयात्यं सुरतेष्विव ॥ ७॥
063.20F: राजा विहस्याह --
063.21F: आत्मनश्च परेषां च यः समीक्ष्य बलाबलम् ।
063.22F: अन्तरं नैव जानाति स तिरस्क्रियतेऽरिभिः ॥ ८॥
063.23F: अन्यच्च । सुचिरं हि चरन्नित्यं क्षेत्रे सस्यम् अबुद्धिमान् ।
063.24F: द्वीपिचर्मपरिच्छन्नो वाग्दोषाद्गर्दभो हतः ॥ ९॥
063.25F: बकः पृच्छति -- कथमेतत् ।
063.26F: राजा कथयति --
063.27F: ॥ कथा २ ॥
063.28F: अस्ति हस्तिनापुरे विलासो नाम रजकः । तस्य गर्दभोऽतिवाहनाद्
063.29F: दुर्बलो मुमूर्षुरिवाभवत् । ततस्तेन रजकेनासौ व्याघ्रचर्मणा
063.30F: प्रच्छाद्यारण्यकसमीपे सस्यक्षेत्रे विमुक्तः ।
063.31F: ततो दूरात् तमवलोक्य व्याघ्रबुद्ध्या क्षेत्रपतयः सत्वरं पलायन्ते ।
064.01F: अथैकदा केनापि सस्यरक्षकेण धूसरकम्बलकृततनुत्राणेन
064.02F: धनुःकाण्डं सज्जीकृत्यानतकायेनैकान्ते स्थितम् । 
064.03F: तं च दूराद् दृष्ट्वा गर्दभः पुष्टाङ्गो यथेष्टसस्यभक्षणजातबलो
064.04F: गर्दभीयमिति मत्वोच्चैः शब्दं कुर्वाणस्तदभिमुखं धावितः ।
064.05F: ततस्तेन सस्यरक्षकेण चीत्कारशब्दान्निश्चित्य गर्दभोऽयमिति
064.06F: लीलयैव व्यापादितः । अतोऽहं ब्रवीमि -- सुचिरं हि
064.07F: चरन्नित्यम् इत्यादि ॥ ततस्ततः ।
064.08F: दीर्घमुखो ब्रूते -- ततस्तैः पक्षिभिरुक्तम् -- अरे पाप
064.09F: दुष्ट बक अस्माकं भूमौ चरन्नस्माकं स्वामिनमधिक्षिपसि । 
064.10F: तन् न क्षन्तव्यमिदानीम् । इत्युक्त्वा सर्वे मां चञ्चुभिर्हत्वा सकोपा ऊचुः --
064.11F: पश्य रे मूर्ख स हंसस्तव राजा सर्वथा मृदुः । 
064.12F: तस्य राज्येऽधिकारो एव नास्ति । यत एकान्ततो मृदुः करतलगतमप्यर्थं
064.13F: रक्षितुमक्षमः । कथं स पृथिवीं शास्ति राज्यं वा तस्य किम् ।
064.14F: त्वं कूपमण्डूकस्तेन तदाश्रयमुपदिशसि । शृणु ।
064.15F: सेवितव्यो महावृक्षः फलच्छायासमन्वितः ।
064.16F: यदि दैवात्फलं नास्ति च्छाया केन निवार्यते ॥ १०॥
064.17F: अन्यच्च । हीनसेवा न कर्तव्या कर्तव्यो महदाश्रयः ।
064.18F: पयोऽपि शौण्डिकीहस्ते वारुणीत्यभिधीयते ॥ ११॥
064.19F: अन्यच्च । महानप्यल्पतां याति निर्गुणे गुणविस्तरः ।
064.20F: आधाराधेयभावेन गजेन्द्र इव दर्पणे ॥ १२॥
064.21F: विशेषतश्च । व्यपदेशेऽपि सिद्धिः स्यादतिशक्ते नराधिपे ।
064.22F: शशिनो व्यपदेशेन शशकाः सुखमासते ॥ १३॥
064.23F: मयोक्तम् -- कथमेतत् ।
064.24F: पक्षिणः कथयन्ति --
064.25F: ॥ कथा ३ ॥
064.26F: कदाचिद्वर्षास्वपि वृष्टेरभावात्
064.27F: तृषार्तो गजयूथो यूथपतिमाह -- नाथ कोभ्युपायोऽस्माकं
064.28F: जीवनाय । अस्त्यत्र क्षुद्रजन्तूनां अपि निमज्जनस्थानम् । वयं तु
064.29F: निमज्जनाभावादन्धा इव । क्व यामः किं कुर्मः ।
064.30F: ततो हस्तिराजो
064.31F: नातिदूरं गत्वा निर्मलं ह्रदं दर्शितवान् । ततो दिनेषु गच्छत्सु
064.32F: तत्तीरावस्थिताः गजपादाहतिभिश्चूर्णिताः क्षुद्रशशकाः ।
064.33F: अनन्तरं शिलीमुखो नाम शशकश्चिन्तयामास -- अनेन गजयूथेन
064.34F: पिपासाकुलितेन प्रत्यहमत्रागन्तव्यम् । अतो विनश्यत्यस्मत्कुलम् ।
064.35F: ततो विजयो नाम वृद्धशशकोऽवदत् । मा विषीदत ।
064.36F: मयात्र प्रतीकारः कर्तव्यः ।
064.37F: ततोऽसौ प्रतिज्ञाय चलितः । गच्छता च तेनालोचितम् --
064.38F: कथं
064.39F: मया गजयूथसमीपे स्थित्वा वक्तव्यम् ।
064.40F: स्पृशन्न् अपि गजो हन्ति जिघ्रन्न् अपि भुजङ्गमः ।
064.41F: हसन्नपि नृपो हन्ति मानयन्न् अपि दुर्जनः ॥ १४॥
065.01F: अतोऽहं पर्वतशिखरमारुह्य यूथनाथं संवादयामि ।
065.02F: तथानुष्ठिते यूथनाथ उवाच -- कस्त्वम् । कुतः समायातः ।
065.03F: स ब्रूते --
065.04F: शशकोऽहम् । भगवता चन्द्रेण भवदन्तिकं प्रेषितः ।
065.05F: यूथपतिराह -- कार्यमुच्यताम् ।
065.06F: विजयो ब्रूते --
065.07F: उद्यतेष्वपि शस्त्रेषु दूतो वदति नान्यथा ।
065.08F: सदैवावध्यभावेन यथार्थस्य हि वाचकः ॥ १५॥
065.09F: तद् अहं तदाज्ञया ब्रवीमि -- शृणु । यदेते चन्द्रसरोरक्षकाः
065.10F: शशकास्त्वया निःसारितास्तन्न युक्तं कृतम् । यतस्ते
065.11F: शशकाश्चिरमस्माकं रक्षिताः । अत एव मे शशाङ्कः इति प्रसिद्धिः ।
065.12F: एवमुक्तवति दूते यूथपतिर्भयादिदमाह --  इदमज्ञानतः
065.13F: कृतम् । पुनर्न गमिष्यामि । 
065.14F: दूत उवाच यद्येवं तद् अत्र सरसि कोपात् कम्पमानं भगवन्तं शशाङ्कं प्रणम्य
065.15F: प्रसाद्य गच्छ । ततो रात्रौ यूथपतिं नीत्वा जले
065.16F: चञ्चलं चन्द्रबिम्बं दर्शयित्वा स यूथपतिः प्रणामं कारितः ।
065.17F: उक्तं च तेन -- देव अज्ञानादनेनापराधः कृतः । ततः
065.18F: क्षम्यताम् । नैवं वारान्तरं विधास्यते । इत्युक्त्वा प्रस्थापितः ।
065.19F: अतोहं ब्रवीमि -- व्यपदेशेऽपि सिद्धिः स्यात् इति । ततो
065.20F: मयोक्तम् -- स एवास्मत्प्रभू राजहंसो महाप्रतापोऽतिसमर्थः ।
065.21F: त्रैलोक्यस्यापि प्रभुत्वं तत्र युज्यते किं पुना राज्यम् इति । तदाहं
065.22F: तैः पक्षिभिः दुष्ट कथमस्मद्भूमौ चरसि इत्यभिधाय
065.23F: राज्ञश्चित्रवर्णस्य समीपं नीतः ।
065.24F: ततो राज्ञः पुरो मां प्रदर्श्य तैः प्रणम्योक्तम् -- देव अवधीयताम् ।
065.25F: एष दुष्टो यदस्मद्देशे चरन्नपि देवपादान् अधिक्षिपति ।
065.26F: राजाह -- कोऽयम् । कुतः समायातः ।
065.27F: ते ऊचुः --
065.28F: हिरण्यगर्भनाम्नो राजहंसस्यानुचरः कर्पूरद्वीपाद् आगतः ।
065.29F: अथाहं गृध्रेण मन्त्रिणा पृष्टः -- कस्तत्र मुख्यो मन्त्री इति ।
065.30F: मयोक्तम् -- सर्वशास्त्रार्थपारगः सर्वज्ञो नाम चक्रवाकः ।
065.31F: गृध्रो ब्रूते -- युज्यते । स्वदेशजोऽसौ । यतः ।
065.32F: स्वदेशजं कुलाचारं विशुद्धमुपधाशुचिम् ।
065.33F: मन्त्रज्ञमव्यसनिनं व्यभिचारविवर्जितम् ॥ १६॥
065.34F: अधीतव्यवहाराङ्गं मौलं ख्यातं विपश्चितम् ।
065.35F: अर्थस्योत्पादकं सम्यग्विदध्यान्मन्त्रिणं नृपः ॥ १७॥
065.36F: अत्रान्तरे शुकेनोक्तम् -- देव
065.37F: कर्पूरद्वीपादयो लघुद्वीपा जम्बुद्वीपान्तर्गता एव । तत्रापि
065.38F: देवपादानामेवाधिपत्यम् । ततो राज्ञाप्युक्तम् -- एवमेव । यतः ।
065.39F: राजा मत्तः शिशुश्चैव प्रमदा धनगर्वितः ।
065.40F: अप्राप्यमपि वाञ्छन्ति किं पुनर्लभ्यमेव यत् ॥ १८॥
066.01F: ततो मयोक्तम् -- यदि वचनम्मात्रेणैवाधिपत्यं सिद्ध्यति ।
066.02F: तदा जम्बुद्वीपेऽप्यस्मत्प्रभोर्हिरण्यगर्भस्य स्वाम्यमस्ति ।
066.03F: शुक उवाच -- कथमत्र निर्णयः ।
066.04F: मयोक्तं -- संग्राम एव ।
066.05F: राज्ञा विहस्योक्तम् -- स्वस्वामिनं गत्वा सज्जीकुरु ।
066.06F: तदा मयोक्तम् -- स्वदूतोऽपि प्रस्थाप्यताम् ।
066.07F: राजोवाच -- कः प्रयातु दौत्येन । यत एवम्भूतो दूतः कार्यः ।
066.08F: भक्तो गुणी शुचिर्दक्षः प्रगल्भोऽव्यसनी ।
066.09F: ब्राह्मणः परमर्मज्ञो दूतः स्यात्प्रतिभानवान् ॥ १९॥
066.10F: गृध्रो वदति -- सन्त्येव दूता बहवः । किंतु ब्राह्मण एव कर्तव्यः ।
066.11F: यतः ।
066.12F: प्रसादं कुरुते पत्युः सम्पत्तिं नाभिवाञ्छति ।
066.13F: कालिमा कालकूटस्य नापैतीश्वरसङ्गमात् ॥ २०॥
066.14F: राजाह -- ततः शुक एव व्रजतु ।
066.15F: शुक त्वमेवानेन सह गत्वास्मदभिलषितं ब्रूहि ।
066.16F: शुको ब्रूते -- यथाज्ञापयति देवः । किंत्वयं
066.17F: दुर्जनो बकः । तदनेन सह न गच्छामि । तथा चोक्तम् --
066.18F: खलः करोति दुर्वृत्तं नूनं फलति साधुषु ।
066.19F: दशाननो हरेत्सीतां बन्धनं स्यान् महोदधेः ॥ २१॥
066.20F: अपरं च । न स्थातव्यं न गन्तव्यं दुर्जनेन समं क्वचित् ।
066.21F: काकसङ्गाद्धतो हंसस्तिष्ठन्गछंश्च वर्तकः ॥ २२॥
066.22F: राजोवाच -- कथमेतत् ।
066.23F: शुकः कथयति --
066.24F: ॥ कथा ४ ॥
066.25F: अस्त्युज्जयिनीवर्त्मनि प्रान्तरे महान् पिप्पलीवृक्षः । तत्र हंसकाकौ
066.26F: निवसतः । कदाचिद् ग्रीष्मसमये परिश्रान्तः कश्चित्पथिकस्तत्र
066.27F: तरुतले धनुःकाण्डं सन्निधाय सुप्तः । 
066.28F: क्षणान्तरे तन्मुखाद्वृक्षच्छायापगता । ततः सूर्यतेजसा तन्मुखं
066.29F: व्याप्तमवलोक्य तद्वृक्षस्थितेन हंसेन पक्षौ प्रसार्य
066.30F: पुनस्तन्मुखे छाया कृता । ततो निर्भरनिद्रासुखिना
066.31F: तेनाध्वन्येन मुखव्यादानं कृतम् ।
066.32F: अथ परसुखमसहिष्णुः स्वभावदौर्जन्येन स काकस्तस्य मुखे
066.33F: पुरीषोत्सर्गं कृत्वा पलायितः । ततो यावद् असौ पान्थ उत्थायोर्ध्वं
066.34F: निरीक्षते तावत्तेनावलोकितो हंसः काण्डेन हत्वा व्यापादितः । 
066.35F: अतोऽहं ब्रवीमि -- दुर्जनेन सम न स्थातव्यमिति ।
067.01F: वर्तककथामपि कथयामि --
067.02F: ॥ कथा ५ ॥
067.03F: एकदा सर्वे पक्षिणः भगवतो
067.04F: गरुडस्य यात्राप्रसङ्गेन समुद्रतीरं प्रचलिताः ।
067.05F: तत्र काकेन सह वर्तकश्चलितः । अथ गच्छतो गोपालस्य
067.06F: मस्तकस्थितभाण्डाद्दधि वारंवारं तेन काकेन खाद्यते ।
067.07F: ततो यावदसौ दधिभाण्डं भूमौ निधायोर्ध्वमवलोकते तावत्
067.08F: तेन काकवर्तकौ दृष्टौ । ततस्तेन खेदितः काकः पलायितः ।
067.09F: वर्तकः मन्दगतिस्तेन प्राप्तो व्यापादितः ।
067.10F: अतोऽहं ब्रवीमि -- न स्थातव्यं न गन्तव्यम् इत्यादि ॥ ततो मयोक्तम् -- भ्रातः शुक
067.11F: किमेवं ब्रवीषि । मां प्रति यथा श्रीमद्देवपादास्तथा भवान्
067.12F: अपि । शुकेनोक्तम् -- अस्त्वेवम् । किंतु ।
067.13F: दुर्जनैरुच्यमानानि सस्मितानि प्रियाण्यपि ।
067.14F: अकालकुसुमानीव भयं संजनयन्ति हि ॥ २३॥
067.15F: दुर्जनत्वं च भवतो वाक्यादेव ज्ञातम् ।
067.16F: यदनयोर्भूपालयोर्विग्रहे भवद्वचनमेव निदानम् । पश्य ।
067.17F: प्रत्यक्षेऽपि कृते दोषे मूर्खः सान्त्वेन तुष्यति ।
067.18F: रथकारो निजां भार्यां सजारां शिरसाकरोत् ॥ २४॥
067.19F: राज्ञोक्तम् -- कथमेतत् ।
067.20F: शुकः कथयति --
067.21F: ॥ कथा ६ ॥
067.22F: अस्ति यौवनश्रीनगरे
067.23F: मन्दमतिर्नाम रथकारः । स च स्वभार्यां बन्धकीं जानाति ।
067.24F: किंतु जारेण समं स्वचक्षुषा नैकस्थाने पश्यति । 
067.25F: ततोऽसौ रथकारः अहमन्यं ग्रामं गच्छामि इत्युक्त्वा चलितः । कियद्
067.26F: दूरं गत्वा निभृतं पुनरागत्य स्वगृहे खट्वातले स्थितः ।
067.27F: अथ रथकारो ग्रामान्तरं गत इत्युपजातविश्वासया तद्वध्वा
067.28F: जारः संध्याकाल एवाहूतः । 
067.29F: पश्चात्तेन समं तस्यां खट्वायां निर्भरं क्रीडन्ती 
067.30F: खट्वातलस्थितेन सहानुभूतकिंचिद् अङ्गसंस्पर्शात्स्वामिनं विज्ञाय सा विषण्णाभवत् ।
067.31F: ततो जारेणोक्तम् -- किमिति त्वमद्य
067.32F: मया सह निर्भरं न रमसे । विस्मितेव प्रतिभासि ।
067.33F: अथ तयोक्तम् --
067.34F: अनभिज्ञोऽसि । योऽसौ मम प्राणेश्वरो येन ममाकौमारं
067.35F: सख्यं सः अद्य ग्रामान्तरं गतः । तेन विना सकलजनपूर्णोऽप्ययं
067.36F: ग्रामो मां प्रत्यरण्यवत्प्रतिभाति । 
067.37F: किं भावि तत्र परस्थाने किं खादितवान्कथं वा प्रसुप्त इत्यस्मद्धृदयं विदीर्यते ।
067.38F: जारो ब्रूते -- तव किमेवंविधा स्नेहभूमिः स ते रथकारः ।
067.39F: बन्धक्यवदत् -- रे बर्बर किं ब्रवीषि । शृणु ।
067.40F: परुषाण्यपि चोक्ता या दृष्टा या क्रुद्धचक्षुषा ।
067.41F: सुप्रसन्नमुखी भर्तुः सा नारी धर्मभाजनम् ॥ २५॥
068.01F: अपरं च । नगरस्थो वनस्थो वा पापो वा यदि वा शुचिः ।
068.02F: यासां स्त्रीणां प्रियो भर्ता तासां लोका महोदयाः ॥ २६॥
068.03F: अन्यच्च । भर्ता हि परमं नार्या भूषणं भूषणैर्विना ।
068.04F: एषा विरहिता तेन शोभनापि न शोभना ॥ २७॥
068.05F: त्वं जारो
068.06F: मनोलौल्यात्पुष्पताम्बूलसदृशः कदाचित्सेव्यसे ।
068.07F: स च स्वामी मां विक्रेतुं देवेभ्यो
068.08F: ब्राह्मणेभ्योऽपि वा दातुमीश्वरः । किं बहुना । तस्मिज्जीवति जीवामि ।
068.09F: तन्मरणे चानुमरणं करिष्यामीत्येष मे निश्चयः । यतः ।
068.10F: तिस्रः कोट्योऽर्धकोटी च यानि लोमानि मानवे ।
068.11F: तावत्कालं वसेत्स्वर्गे भर्तारं यानुगच्छति ॥ २८॥
068.12F: अन्यच्च । व्यालग्राही यथा व्यालं बलादुद्धरते बिलात् ।
068.13F: तद्वद्भर्तारमादाय स्वर्गलोके महीयते ॥ २९॥
068.14F: अपरं च । चितौ परिष्वज्य विचेतनं पतिं
068.15F: प्रिया हि या मुञ्चति देहमात्मनः ।
068.16F: कृत्वापि पापं शतसंख्यमप्यसौ
068.17F: पतिं गृहीत्वा सुरलोकमाप्नुयात् ॥ ३०॥
068.18F: एतत्सर्वं श्रुत्वा स रथकारोऽवदत् -- धन्योऽहं
068.19F: यस्येदृशी प्रियवादिनी स्वामिवत्सला भार्या इति मनसि
068.20F: निधाय तां खट्वां स्त्रीपुरुषसहितां मूर्ध्नि कृत्वा सानन्दं
068.21F: ननर्त । अतोऽहं ब्रवीमि -- प्रत्यक्षेऽपि कृते दोषे इत्यादि ॥
068.22F: ततोऽहं तेन राज्ञा यथाव्यवहारं संपूज्य प्रस्थापितः ।
068.23F: शुकोऽपि मम पश्चादागच्छन् आस्ते । 
068.24F: एतत्सर्वं परिज्ञाय यथाकर्तव्यमनुसंधीयताम् । चक्रवाको
068.25F: विहस्याह -- देव बकेन तावद्देशान्तरमपि गत्वा यथाशक्ति
068.26F: राजकार्यमनुष्ठितम् । किंतु देव स्वभाव एष मूर्खानाम् । यतः ।
068.27F: शतं दद्यान्न विवदेदिति विज्ञस्य संमतम् ।
068.28F: विना हेतुमपि द्वन्द्वमेतन्मूर्खस्य लक्षणम् ॥ ३१॥
068.29F: राजाह -- किमतीतोपालम्भनेन । प्रस्तुतमनुसंधीयताम् ।
068.30F: चक्रवाको ब्रूते -- देव विजने ब्रवीमि । यतः ।
068.31F: वर्णाकारप्रतिध्वानैर्नेत्रवक्त्रविकारतः ।
068.32F: अप्यूहन्ति मनो धीरास्तस्माद्रहसि मन्त्रयेत् ॥ ३२॥
069.01F: राजा मन्त्री च तत्र स्थितौ । अन्येऽन्यत्र
069.02F: गताः । चक्रवाको ब्रूते -- देव अहमेवं जानामि ।
069.03F: कस्याप्यस्मन्नियोगिनः प्रेरणया बकेनेदमनुष्ठितम् । यतः ।
069.04F: वैद्यानामातुरः श्रेयान्व्यसनी यो नियोगिनाम् ।
069.05F: विदुषां जीवनं मूर्खः सद्वर्णो जीवनं सताम् ॥ ३३॥
069.06F: राजाब्रवीत् -- भवतु कारणमत्र
069.07F: पश्चान्निरूपणीयम् । सम्प्रति यत्कर्तव्यं तन् निरूप्यताम् ।
069.08F: चक्रवाको ब्रूते -- देव प्रणिधिस्तावत्तत्र
069.09F: यातु । ततस्तदनुष्ठानं बलाबलं च जानीमः । तथा हि ।
069.10F: भवेत्स्वपरराष्ट्राणां कार्याकार्यावलोकने ।
069.11F: चारश्चक्षुर्महीभर्तुर्यस्य नास्त्यन्ध एव सः ॥ ३४॥
069.12F: स च द्वितीयं विश्वासपात्रं गृहीत्वा यातु ।
069.13F: तेनासौ स्वयं तत्रावस्थाय द्वितीयं तत्रत्यमन्त्रकार्यं
069.14F: सुनिभृतं निश्चित्य निगद्य प्रस्थापयति । तथा चोक्तं --
069.15F: तीर्थाश्रमसुरस्थाने शास्त्रविज्ञानहेतुना ।
069.16F: तपस्विव्यञ्जनोपेतैः स्वचरैः सह संवसेत् ॥ ५॥
069.17F: गूढचारश्च यो जले स्थले
069.18F: चरति । ततोऽसावेव बको नियुज्यताम् । एतादृश एव कश्चिद्
069.19F: बको द्वितीयत्वेन प्रयातु । तद्गृहलोकाश्च राजद्वारे तिष्ठतु । 
069.20F: किंतु देव एतदपि सुगुप्तमनुष्ठातव्यम् । यतः ।
069.21F: षट्कर्णो भिद्यते मन्त्रस्तथा प्राप्तश्च वार्तया ।
069.22F: इत्यात्मना द्वितीयेन मन्त्रः कार्यो महीभृता ॥ ३६॥
069.23F: पश्य । मन्त्रभेदेऽपि ये दोषा भवन्ति पृथिवीपतेः ।
069.24F: न शक्यास्ते समाधातुमिति नीतिविदां मतम् ॥ ३७॥
069.25F: राजा विमृश्योवाच -- प्राप्तस्तावन्मयोत्तमः प्रणिधिः ।
069.26F: मन्त्री ब्रूते -- तदा सङ्ग्रामविजयोऽपि प्राप्तः ।
069.27F: अत्रान्तरे प्रतीहारः प्रविश्य
069.28F: प्रणम्योवाच देव -- जम्बुद्वीपादागतो द्वारि शुकस्तिष्ठति ।
069.29F: राजा चक्रवाकमालोकते । चक्रवाकेनोक्तम् -- कृतावासे तावद्गत्वा भवतु । 
070.01F: पश्चादानीय द्रष्टव्यः ।
070.02F: प्रतीहारस्तमावासस्थानं नीत्वा गतः ।
070.03F: राजाह -- विग्रहस्तावदुपस्थितः ।
070.04F: चक्रवाको ब्रूते -- देव तथापि सहसा विग्रहो न विधिः । यतः ।
070.05F: सचिवः किं स मन्त्री वा य आदावेव भूपतिम् ।
070.06F: युद्धोद्योगं स्वभूत्यागं निर्दिशत्यविचारितम् ॥ ३८॥
070.07F: अपरं च । विजेतुं प्रयतेतारीन्न युद्धेन कदाचन ।
070.08F: अनित्यो विजयो यस्माद् दृश्यते युध्यमानयोः ॥ ३९।
070.09F: अन्यच्च । साम्ना दानेन भेदेन समस्तैरथवा पृथक् ।
070.10F: साधितुं प्रयतेतारीन् न युद्धेन कदाचन ॥ ४०॥
070.11F: यतः । सर्व एव जनः शूरो ह्यनासादितविग्रहः ।
070.12F: अदृष्टपरसामर्थ्यः सदर्पः को भवेन्न हि ॥ ४१॥
070.13F: किं च । न तथोत्थाप्यते ग्रावा प्राणिभिर्दारुणा यथा ।
070.14F: अल्पोपायान्महासिद्धिरेतन्मन्त्रफलं महत् ॥ ४२॥
070.15F: किंतु विग्रहमुपस्थितं विलोक्य व्यवह्रियताम् । यतः ।
070.16F: यथा कालकृतोद्योगात् कृषिः फलवती भवेत् ।
070.17F: तद्वन्नीतिरियं देव चिरात् फलति न क्षणात् ॥ ४३॥
070.18F: अपरं च । महतो दूरभीरुत्वमासन्ने शूरता गुणः ।
070.19F: विपत्तौ हि महांल्लोके धीरतामधिगच्छति ॥ ४४॥
070.20F: अन्यच्च । प्रत्यूहः सर्वसिद्धीनामुत्तापः प्रथमः किल ।
070.21F: अतिशीतलमप्यम्भः किं भिनत्ति न भूभृतः ॥ ४५॥
070.22F: विशेषतश्च देव महाबलोऽसौ चित्रवर्णो राजा । यतः ।
070.23F: बलिना सह योद्धव्यमिति नास्ति निदर्शनम् ।
070.24F: तद्युद्धं हस्तिना सार्धं नराणां मृत्युमावहेत् ॥ ४६॥
071.01F: अन्यच्च । स मूर्खः कालमप्राप्य योऽपकर्तरि वर्तते ।
071.02F: कलिर्बलवता सार्धं कीटपक्षोद्गमो यथा ॥ ४७॥
071.03F: किं च । कौर्मं संकोचमास्थाय प्रहारमपि मर्षयेत् ।
071.04F: प्राप्तकाले तु नीतिज्ञ उत्तिष्ठेत्क्रूरसर्पवत् ॥ ४८॥
071.05F: शृणु देव । महत्यल्पेऽप्युपायज्ञः सममेव भवेत् क्षमः ।
071.06F: समुन्मूलयितुं वृक्षांस्तृणानीव नदीरयः ॥ ४९॥
071.07F: अतस्तद्दूतोऽयं
071.08F: शुकोऽत्राश्वास्य तावद्ध्रियतां यावद्दुर्गं सज्जीक्रियते । यतः ।
071.09F: एकः शतं योधयति प्राकारस्थो धनुर्धरः ।
071.10F: शतं शतसहस्राणि तस्माद् दुर्गं विधीयते ॥ ५०॥
071.11F: अदुर्गोविषयः कस्य नारेः परिभवास्पदम् ।
071.12F: अदुर्गोऽनाश्रयो राजा पोतच्युतमनुष्यवत् ॥ ५१॥
071.13F: दुर्गं कुर्यान् महाखातमुच्चप्राकारसंयुतम् ।
071.14F: सयन्त्रं सजलं शैलसरिन्मरुवनाश्रयम् ॥ ५२॥
071.15F: विस्तीर्णतातिवैषम्यं रसधान्येध्मसंग्रहः ।
071.16F: प्रवेशश्चापसारश्च सप्तैता दुर्गसम्पदः ॥ ५३॥
071.17F: राजाह -- दुर्गानुसंधाने को नियुज्यताम् ।
071.18F: चक्रो ब्रूते --
071.19F: यो यत्र कुशलः कार्ये तं तत्र विनियोजयेत् ।
071.20F: कर्मस्वदृष्टकर्मा यः शास्त्रज्ञोऽपि विमुह्यति ॥ ५४॥
071.21F: तदाहूयतां सारसः । तथानुष्ठिते सत्यागतं सारसमालोक्य
071.22F: राजोवाच -- भोः सारस त्वं सत्वरं दुर्गमनुसंधेहि ।
071.23F: सारसः प्रणम्योवाच -- देव दुर्गं तावदिदमेव चिरात्
071.24F: सुनिरूपितमास्ते महत्सरः ।
071.25F: किंत्वत्र मध्यवर्तिद्वीपे द्रव्यसङ्ग्रहः कार्यताम् । यतः ।
071.26F: धान्यानां संग्रहो राजन्नुत्तमः सर्वसंग्रहात् ।
071.27F: निक्षिप्तं हि मुखे रत्नं न कुर्यात्प्राणधारणम् ॥ ५५॥
072.01F: किं च । ख्यातः सर्वरसानां हि लवणो रस उत्तमः ।
072.02F: गृहीतं च विना तेन व्यञ्जनं गोमयायते ॥ ५६॥
072.03F: राजाह -- सत्वरं गत्वा सर्वमनुतिष्ठ ।
072.04F: पुनः प्रविश्य
072.05F: प्रतीहारो ब्रूते -- देव सिंहलद्वीपादागतो मेघवर्णो नाम वायसराजः
072.06F: सपरिवारो द्वारि तिष्ठति । देवपादं द्रष्टुमिच्छति ।
072.07F: राजाह --
072.08F: काकः पुनः सर्वज्ञो बहुद्रष्टा च । तद् भवति संग्राह्यः ।
072.09F: चक्रो ब्रूते -- देव अस्त्येवं । किंतु काकः
072.10F: स्थलचरः । तेनास्मद्विपक्षपक्षे नियुक्तः कथं संग्राह्यः ।
072.11F: तथा चोक्तम् --
072.12F: आत्मपक्षं परित्यज्य परपक्षेषु यो रतः ।
072.13F: स परैर्हन्यते मूढो नीलवर्णशृगालवत् ॥ ५७॥
072.14F: राजोवाच -- कथमेतत् ।
072.15F: मन्त्री कथयति --
072.16F: ॥ कथा ७ ॥
072.17F: अस्त्यरण्ये कश्चिच्छृगालः स्वेच्छया नगरोपान्ते भ्राम्यन् नीलीभाण्डे पतितः । 
072.18F: पश्चात्तत उत्थातुमसमर्थः प्रातरात्मानं मृतवत् संदर्श्य स्थितः । 
072.19F: अथ नीलीभाण्डस्वामिना मृत इति ज्ञात्वा
072.20F: तस्मात्समुत्थाप्य दूरे नीत्वापसारितस्तस्मात्पलायितः ।
072.21F: ततोऽसौ वनं गत्वा स्वकीयमात्मानं नीलवर्णमवलोक्याचिन्तयत् --
072.22F: अहमिदानीमुत्तमवर्णः । तद् अहं स्वकीयोत्कर्षं किं न साधयामि ।
072.23F: इत्यालोच्य
072.24F: शृगालानाहूय तेनोक्तं - अहं भगवत्या वनदेवतया
072.25F: स्वहस्तेनारण्यराज्ये सर्वौषधिरसेनाभिषिक्तः ।
072.26F: तदद्यारभ्यारण्येऽस्मदाज्ञया व्यवहारः कार्यः ।
072.27F: शृगालाश्च तं विशिष्टवर्णमवलोक्य साष्टाङ्गपातं प्रणम्योचुः -- 
072.28F: यथाज्ञापयति देव इति अनेनैव क्रमेण
072.29F: सर्वेष्वरण्यवासिष्वाधिपत्यं तस्य बभूव । 
072.30F: ततस्तेन स्वज्ञातिभिरावृतेनाधिक्यं साधितम् । ततस्तेन व्याघ्रसिंहादीन्
072.31F: उत्तमपरिजनान् प्राप्य सदसि शृगालान् अवलोक्य लज्जमानेनावज्ञया
072.32F: दूरीकृताः स्वज्ञातीयाः  । ततो विषण्णाञ्शृगालानवलोक्य
072.33F: केनचिद् वृद्धशृगालेनैतत् प्रतिज्ञातं --
072.34F:  मा विषीदत । यदनेनानभ्ज्ञेन
072.35F: नीतिविदो मर्मज्ञा वयं स्वसमीपात्परिभूतास्तद्यथायं नश्यति तथा विधेयम् । 
072.36F: यतोऽमी व्याघ्रादयो वर्णमात्रविप्रलब्धाः
072.37F: शृगालमज्ञात्वा राजानमिमं मन्यन्ते । 
072.38F: तद्यथायं परिचितो भवति तथा कुरुत । तत्र चैवमनुष्ठेयम् । 
072.39F: यत् सर्वे संध्यासमये तत्संनिधाने महारावमेकदैव करिष्यथ । 
072.40F: ततस्तं शब्दमाकर्ण्य जातिस्वभावात्तेनापि शब्दः कर्तव्यः । यतः ।
072.41F: यः स्वभावो हि यस्यास्ति स नित्यं दुरतिक्रमः ।
072.42F: श्वा यदि क्रियते राजा तत् किं नाश्नात्युपानहम् ॥ ५८॥
072.43F: ततः शब्दादभिज्ञाय स व्याघ्रेण
072.44F: हन्तव्यः । ततस्तथानुष्ठिते सति तद् वृत्तम् । तथा चोक्तम् --
073.01F: छिद्रं मर्म च वीर्यं च सर्वं वेत्ति निजो रिपुः ।
073.02F: दहत्यन्तर्गतश्चैव शुष्कं वृक्षमिवानलः ॥ ५९॥
073.03F: अतोऽहं ब्रवीमि -- आत्मपक्षं परित्यज्य इत्यादि ।
073.04F: राजाह -- यद्येवं तथापि
073.05F: दृश्यतां तावदयं दूराद् आगतः । तत्संग्रहे विचारः कार्यः ।
073.06F: चक्रो ब्रूते -- देव प्रणिधिः
073.07F: प्रहितो दुर्ग्श्च सज्जीकृतः । अतः शुकोऽप्यालोक्य प्रस्थाप्यताम् । किं तु
073.08F: नन्दं जघान चाणक्यस्तीक्ष्णदूतप्रयोगतः ।
073.09F: तच्छूरान्तरितं दूतं पश्येद्धीरसमन्वितः ॥ ६०॥
073.10F: ततः सभां कृत्वाहूतः शुकः काकश्च । शुकः किंचिदुन्नतशिरा
073.11F: दत्तासन उपविश्य ब्रूते -- भो हिरण्यगर्भ त्वां महाराजाधिराजः
073.12F: श्रीमच्चित्रवर्णः समाज्ञापयति । 
073.13F: यदि जीवितेन श्रिया वा प्रयोजनमस्ति तदा सत्वरमागत्यास्मच्चरणौ प्रणम । 
073.14F: नो चेद् अवस्थातुं स्थानान्तरं चिन्तय ।
073.15F: राजा सकोपमाह -- आः
073.16F: सभायां कोऽप्यस्माकं नास्ति य एनं गलहस्तयति । 
073.17F: उत्थाय मेघवर्णो ब्रूते -- देव आज्ञापय । हन्मि दुष्टं शुकम् ।
073.18F: सर्वज्ञो राजानं
073.19F: काकं च सान्त्वयन्ब्रूते --  शृणु तावत् ।
073.20F: न सा सभा यत्र न सन्ति वृद्धा वृद्धा न ते ये न वदन्ति धर्मम् ।
073.21F: धर्मः स नो यत्र न सत्यमस्ति सत्यं न तद्यच्छलमभ्युपैति ॥ ६१॥
073.22F: यतो धर्मश्चैषः । दूतो म्लेच्छोऽप्यवध्यः स्याद्राजा दूतमुखो यतः ।
073.23F: उद्यतेष्वपि शस्त्रेषु दूतो वदति नान्यथा ॥ ६२॥
073.24F: अपरं च । स्वापकर्षं परोत्कर्षं दूतोक्तैर्मन्यते तु कः ।
073.25F: सदैवावध्यभावेन दूतः सर्वं हि जल्पति ॥ ६३॥
073.26F: ततो राजा काकश्च स्वां
073.27F: प्रकृतिमापन्नौ । शुकोऽप्युत्थाय चलितः । पश्चाच्चक्रवाकेणानीय
073.28F: प्रबोध्य कनकालङ्कारादिकं दत्वा संप्रेषितो ययौ ।
073.29F: शुकोऽपि विन्ध्याचलं गत्वा  राजानं प्रणतवान् ।
073.30F: तमालोक्य चित्रवर्णो राजोवाच -- शुक का वार्ता । कीदृशोऽसौ देशः ।
073.31F: शुको ब्रूते -- देव संक्षेपादियं वार्ता । संप्रति युद्धोद्योगः
073.32F: क्रियताम् । देशश्चासौ कर्पूरद्वीपः स्वर्गैकदेशः
073.33F: कथं वर्णयितुं शक्यते । 
073.34F: ततः सर्वान् शिष्टानाहूय राजा मन्त्रयितुमुपविष्टः । आह च -- संप्रति
073.35F: कर्तव्यविग्रहे यथाकर्तव्यमुपदेशं ब्रूत । विग्रहः पुनरवश्यं
073.36F: कर्तव्यः । तथा चोक्तम् --
073.37F: असंतुष्टा द्विजा नष्टा संतुष्टाश्च महीभुजः ।
073.38F: सलज्जा गणिका नष्टा निर्लज्जाश्च कुलस्त्रियः ॥ ६४॥
074.01F: दूरदर्शी नाम गृध्रो ब्रूते --
074.02F: देव व्यसनितया विग्रहो न विधिः । यतः ।
074.03F: मित्रामात्यसुहृद्वर्गा यदा स्युर्दृढभक्तयः ।
074.04F: शत्रूणां विपरीताश्च कर्तव्यो विग्रहस्तदा ॥ ६५॥
074.05F: अन्यच्च । भूमिर्मित्रं हिरण्यं च विग्रहस्य फलं त्रयम् ।
074.06F: यदैतन्निश्चितं भावि कर्तव्यो विग्रहस्तदा ॥ ६६॥
074.07F: राजाह --
074.08F: मम बलानि तावदवलोकयतु मन्त्री । तदैतेषामुपयोगो ज्ञायताम् ।
074.09F: एवमाहूयतां मौहूर्तिकः । निर्णीय शुभलग्नं यात्रार्थं ददातु ।
074.10F: मन्त्री ब्रूते --
074.11F: तथापि सहसा यात्राकरणमनुचितम् । यतः ।
074.12F: विशन्ति सहसा मूढा ये विचार्य द्विषद्बलम् ।
074.13F: खड्गधारापरिष्वङ्गं लभन्ते ते सुनिश्चितम् ॥ ६७॥
074.14F: राजाह -- मन्त्रिन् ममोत्साहभङ्गं सर्वथा
074.15F: मा कृथाः । विजिगीषुर्यथा परभूमिमाक्रमति तथा कथय ।
074.16F: गृध्रो ब्रूते -- तत्कथयामि ।
074.17F: किंतु तदनुष्ठितमेव फलप्रदम् । तथा चोक्तम् --
074.18F: किं मन्त्रेणाननुष्ठाने शास्त्रवत्पृथिवीपतेः ।
074.19F: न ह्यौषधपरिज्ञानाद्व्याधेः शान्तिः क्वचिद् भवेत् ॥ ६८॥
074.20F: राजादेशश्चानतिक्रमणीय इति यथाश्रुतं निवेदयामि । शृणु ।
074.21F: नद्यद्रिवनदुर्गेषु यत्र यत्र भयं नृप ।
074.22F: तत्र तत्र च सेनानीर्यायाद्व्यूहीकृतैर्बलैः ॥ ६९॥
074.23F: बलाध्यक्षः पुरो यायात्प्रवीरपुरुषान्वितः ।
074.24F: मध्ये कलत्रं स्वामी च कोशः फल्गु च यद् बलम् ॥ ७०॥
074.25F: पार्श्वयोरुभयोरश्वा अश्वानां पार्श्वतो रथाः ।
074.26F: रथानां पार्श्वयोर्नागा नागानां च पदातयः ॥ ७१॥
074.27F: पश्चात्सेनापतिर्यायात्खिन्नानाश्वासयञ्छनैः ।
074.28F: मन्त्रिभिः सुभटैर्युक्तः प्रतिगृह्य बलं नृप ॥ ७२॥
075.01F: समेयाद्विषमं नागैर्जलाढ्यं समहीधरम् ।
075.02F: सममश्वैर्जलं नौभिः सर्वत्रैव पदातिभिः ॥ ७३॥
075.03F: हस्तिनां गमनं प्रोक्तं प्रशस्तं जलदागमे ।
075.04F: तद् अन्यत्र तुरङ्गाणां पत्तीनां सर्वदैव हि ॥ ७४॥
075.05F: शैलेषु दुर्गमार्गेषु विधेयं नृपरक्षणम् ।
075.06F: सुयोधै रक्षितस्यापि शयनं योगनिद्रया ॥ ७५॥
075.07F: नाशयेत् कर्षयेच्छत्रून्दुर्गकण्टकमर्दनैः ।
075.08F: परदेशप्रवेशे च कुर्यादाटविकान्पुरः ॥ ७६॥
075.09F: यत्र राजा तत्र कोशो विना कोशान्न राजता ।
075.10F: स्वभृत्येभ्यस्ततो दद्यात्को हि दातुर्न युध्यते ॥ ७७॥
075.11F: यतः । न नरस्य नरो दासो दासस्त्वर्थस्य भूपते ।
075.12F: गौरवं लाघवं वापि धनाधननिबन्धनम् ॥ ७८॥
075.13F: अभेदेन च युध्येरन् रक्षेयुश्च परस्परम् ।
075.14F: फल्गु सैन्यं च यत्किंचिन्मध्ये व्यूहस्य कारयेत् ॥ ७९॥
075.15F: पदातींश्च महीपालः पुरोऽनीकस्य योजयेत् ।
075.16F: उपरुध्यारिमासीत राष्ट्रं चास्योपपीडयेत् ॥ ८०॥
075.17F: स्यन्दनाश्वैः समे युध्येदनूपे नौद्विपैस्तथा ।
075.18F: वृक्षगुल्मावृते चापैरसिचर्मायुधैः स्थले ॥ ८१॥
075.19F: दूषयेच्चास्य सततं यवसान्नोदकेन्धनम् ।
075.20F: भिन्द्याच्चैव तडागानि प्राकारान् परिखास्तथा ॥ ८२॥
075.21F: बलेषु प्रमुखो हस्ती न तथान्यो महीपतेः ।
075.22F: निजैरवयवैरेव मातङ्गोऽष्टायुधः स्मृतः ॥ ८३॥
075.23F: बलमश्वश्च सैन्यानां प्राकारो जङ्गमो यतः ।
075.24F: तस्मादश्वाधिको राजा विजयी स्थलविग्रहे ॥ ८४॥
075.25F: तथा चोक्तम् । युध्यमाना हयारूढा देवानामपि दुर्जयाः ।
075.26F: अपि दूरस्थितास्तेषां वैरिणो हस्तवर्तिनः ॥ ८५॥
075.27F: प्रथमं युद्धकारित्वं समस्तबलपालनम् ।
075.28F: दिङ्मार्गाणां विशोधित्वं पत्तिकर्म प्रचक्षते ॥ ८६॥
076.01F: स्वभावशूरमस्त्रज्ञमविरक्तं जितश्रमम् ।
076.02F: प्रसिद्धक्षत्रियप्रायं बलं श्रेष्ठतमं विदुः ॥ ८७॥
076.03F: यथा प्रभुकृतान्मानाद्युध्यन्ते भुवि मानवाः ।
076.04F: न तथा बहुभिर्दत्तैर्द्रविणैरपि भूपते ॥ ८८॥
076.05F: वरमल्पबलं सारं न कुर्यान्मुण्डमण्डलीम् ।
076.06F: कुर्यादसारभङ्गो हि सारभङ्गमपि स्फुटम् ॥ ८९॥
076.07F: अप्रसादोऽनधिष्ठानं देयांशहरणं च यत् ।
076.08F: कालयापोऽप्रतीकारस्तद्वैराग्यस्य कारणम् ॥ ९०॥
076.09F: अपीडयन्बलं शत्रूञ्जिगीषुरभिषेणयेत् ।
076.10F: सुखसाध्यं द्विषां सैन्यं दीर्घयानप्रपीडितम् ॥ ९१॥
076.11F: दायादाद् अपरो मन्त्रो नास्ति भेदकरो द्विषाम् ।
076.12F: तस्मादुत्थापयेद् यत्नाद्दायादं तस्य विद्विषः ॥ ९२॥
076.13F: सन्धाय युवराजेन यदि वा मुख्यमन्त्रिणा ।
076.14F: अन्तः प्रकोपनं कार्यमभियोक्तुः स्थिरात्मनः ॥ ९३॥
076.15F: क्रूरं मित्रं रणे चापि भङ्गं दत्त्वाभिघातयेत् ।
076.16F: अथवा गोग्रहाकृष्ट्या तन्मुख्याश्रितबन्धनात् ॥ ९४॥
077.01F: स्वराज्यं वासयेद्राजा परदेशापवाहनात् ।
077.02F: अथवा दानमानाभ्यां वासितं धनदं हि तत् ॥ ९५॥
077.03F: राजाःअ -- आः किं बहुनोदितेन ।
077.04F: आत्मोदयः परज्यानिर्द्वयं नीतिरितीयती ।
077.05F: तदूरीकृत्य कृतिभिर्वाचस्पत्यं प्रतायते ॥ ९६॥
077.06F: मन्त्रिणा विहस्योक्तम् -- सर्वं सत्यमेतत् । किंतु ।
077.07F: अन्यद् उच्छृङ्खलं सत्त्वमन्यच्छास्त्रनियन्त्रितम् ।
077.08F: सामानाधिकरण्यं हि तेजस्तिमिरयोः कुतः ॥ ९७॥
077.09F: तत उत्थाय राजा मौहूर्तिकावेदितलग्ने प्रस्थितः । अथ
077.10F: प्रणिधिप्रहितश्चरो हिरण्यगर्भमागत्योवाच -- 
077.11F: देव समागतप्रायो राजा चित्रवर्णः । संप्रति मलयपर्वताधित्यकायां
077.12F: समावासितकटको वर्तते । दुर्गशोधनं प्रतिक्षणमनुसंधातव्यम्
077.13F: यतोऽसौ गृध्रो महामन्त्री । किं च केनचित्सह तस्य
077.14F: विश्वासकथाप्रसङ्गेनैव तदिङ्गितमवगतं मया । 
077.15F: यदनेन कोऽप्यस्मद्दुर्गे प्रागेव नियुक्तः ।
077.16F: चक्रो ब्रूते -- देव काक एवासौ संभवति ।
077.17F: राजाह -- न कदाचिद् एतत् । यद्येवं तदा कथं
078.01F: तेन शुकस्याभिभवायोद्योगः कृतः । 
078.02F: अपरं च । शुकस्य गमनात् तस्य विग्रहोत्साहः । स चिराद् अत्रास्ते ।
078.03F: मन्त्री ब्रूते -- तथाप्यागन्तुकः शङ्कनीयः ।
078.04F: राजाह --
078.05F: आगन्तुका अपि कदाचिदुपकारका दृश्यन्ते । शृणु ।
078.06F: परोऽपि हितवान्बन्धुर्बन्धुरप्यहितः परः ।
078.07F: अहितो देहजो व्याधिर्हितमारण्यमौषधम् ॥ ९८॥
078.08F: अपरं च । आसीद्वीरवरो नाम शूद्रकस्य महीभृतः ।
078.09F: सेवकः स्वल्पकालेन स ददौ सुतमात्मनः ॥ ९९॥
078.10F: चक्रः पृच्छति -- कथमेतत् ।
078.11F: राजा कथयति --
078.12F: ॥ कथा ८ ॥
078.13F: अहं पुरा शूद्रकस्य राज्ञः क्रीडासरसि कर्पूरकेलिनाम्नो
078.14F: राजहंसस्य पुत्र्या कर्पूरमञ्जर्या सहानुरागवानभवम् । 
078.15F: तत्र वीरवरो नाम राजपुत्रः कुतश्चिद्देशादागत्य राजद्वारमुपगम्य प्रतीहारमुवाच --
078.16F: अहं तावद्वर्तनार्थी राजपुत्रः रजदर्शनं कारय ।
078.17F: ततस्तेनासौ राजदर्शनं कारितो ब्रूते -- देव
078.18F: यदि मया सेवकेन प्रयोजनमस्ति तदास्मद्वर्तनं क्रियताम् ।
078.19F: शूद्रक उवाच -- किं ते वर्तनम् ।
078.20F: वीरवरो ब्रूते -- प्रत्यहं सुवर्णशतचतुष्टयम्  ।
078.21F: राजाह -- का ते सामग्री ।
078.22F: वीरवरो ब्रूते -- द्वौ बाहू । तृतीयश्च खड्गः ।
078.23F: राजाह -- नैतच्छक्यम् ।
078.24F: तच्छ्रुत्वा वीरवरः प्रणम्य चलितः । अथ मन्त्रिभिरुक्तम् --
078.25F: देव दिनचतुष्टयस्य वर्तनं दत्त्वा ज्ञायतामस्य
078.26F: स्वरूपम् । किमुपयुक्तोऽयमेतावद्वर्तनं गृह्णात्यनुपयुक्तो वेति ।
078.27F: ततो मन्त्रिवचनाद् आहूय वीरवराय ताम्बूलं दत्त्वा
078.28F: सुवर्णशतचतुष्टयं दत्तम् । तद्विनियोगश्च राज्ञा सुनिभृतं निरूपितः ।
078.29F: तदर्धं वीरवरेण देवेभ्यो ब्राह्मणेभ्यश्च दत्तम् । 
078.30F: स्थितस्यार्धं दुःखितेभ्यः । तदवशिष्टं भोज्यव्ययविलासव्ययेन व्ययितम् । 
078.31F: एतत्सर्वं नित्यकृत्यं कृत्वा राजद्वारमहर्निशं खड्गपाणिः सेवते ।
078.32F: यदा च राजा स्वयं समादिशति तदा स्वगृहमपि याति । 
078.33F: अथैकदा कृष्णचतुर्दश्यां रात्रौ राजा सकरुणं क्रन्दनध्वनिं
078.34F: शुश्राव । शुद्रक उवाच -- कः कोऽत्र द्वारि ।
078.35F: तेनोक्तं -- देव अहं वीरवरः ।
078.36F: राजोवाच -- क्रन्दनानुसरणं क्रियताम् ।
078.37F: वीरवरः यथाज्ञापयति देव इत्युक्त्वा चलितः ।
078.38F: राज्ञा च चिन्तितम् -- नैतदुचितम् । अयमेकाकी राजपुत्रो मया सूचीभेद्ये तमसि
078.39F: प्रेरितः । तदनु गत्वा किमेतदिति निरूपयामि ।
078.40F: ततो राजापि
078.41F: खड्गमादाय तदनुसरणक्रमेण नगराद्बहिर्निर्जगाम । 
078.42F: गत्वा च वीरवरेण सा रुदती रूपयौवनसंपन्ना सर्वालङ्कारभूषिता काचित्
078.43F: स्त्री दृष्टा पृष्टा च -- का त्वम् । किमर्थं रोदिषीति ।
078.44F: स्त्रियोक्तम् -- अहमेतस्य शूद्रकस्य राज्ञो लक्ष्मीः । 
078.45F: चिरादेतस्य भुजच्छायायां महता सुखेन विश्रान्ता । इदानीमन्यत्र गमिष्यामि ।
078.46F: वीरवरो ब्रूते -- यत्रापायः संभवति तत्रोपायोऽप्यस्ति ।
078.47F: तत्कथं स्यात् पुनरिहावलम्बनं भगवत्याः ।
078.48F: लक्ष्मीरुवाच -- यदि त्वमात्मनः पुत्रं शक्तिधरं
078.49F: द्वात्रिंशल्लक्षणोपेतं भगवत्याः सर्वमङ्गलाया उपहारीकरोषि
078.50F: तदाहं पुनरत्र सुचिरं सुखं निवसामि । इत्युक्त्वादृश्याभवत् ।
079.01F: ततो वीरवरेण स्वगृहं
079.02F: गत्वा निद्राणा स्ववधूः प्रबोधिता पुत्रश्च । 
079.03F: तौ निद्रां परित्यज्योत्थायोपविष्टौ । वीरवरस्तत्सर्वं लक्ष्मीवचनमुक्तवान् ।
079.04F: तच्छ्रुत्वा सानन्दः शक्तिधरो ब्रूते -- धन्योऽहमेवम्भूतः ।
079.05F: स्वामिराज्यरक्षार्थं यस्योपयोगः । तत्तात कोऽधुना विलम्बस्य हेतुः । 
079.06F: कदापि तावदेवंविध एव कर्मण्येतस्य देहस्य विनियोगः श्लाघ्यः । यतः ।
079.07F: धनानि जीवितं चैव परार्थे प्राज्ञ उत्सृजेत् ।
079.08F: सन्निमित्तं वरं त्यागो विनाशे नियते सति ॥ १००॥
079.09F: शक्तिधरमातोवाच -- यद्येतन्न कर्तव्यं तत्केनान्येन
079.10F: कर्मणा मुख्यस्य महावर्तनस्य निष्क्रयो भविष्यति । 
079.11F: इत्यालोच्य सर्वे सर्वमङ्गलायाः स्थानं गताः । तत्र सर्वमङ्गलां संपूज्य
079.12F: वीरवरो ब्रूते -- देवि प्रसीद । विजयतां विजयतां शूद्रको महाराजः ।
079.13F: गृह्यतामयमुपहारः । इत्युक्त्वा पुत्रस्य शिरश्चिच्छेद । ततो
079.14F: वीरवरश्चिन्तयामास -- गृहीतराजवर्तनस्य तावन्निस्तारः कृतः ।
079.15F: अधुना निष्पुत्रस्य मे जीवनं विडम्बनम् । इत्यालोच्यात्मनः शिरश्चिन्नवान् ।
079.16F: ततः स्त्रियापि स्वामिनः पुत्रस्य च शोकार्तया तद् अनुष्ठितम् । 
079.17F: एतत्सर्वं श्रुत्वा दृष्ट्वा च स राजा साश्चर्यं चिन्तयामास --
079.18F: जीवन्ति च म्रियन्ते च मद्विधाः क्षुद्रजन्तवः ।
079.19F: अनेन सदृशो लोके न भूतो न भविष्यति ॥ १०१॥
079.20F: तदेतत्परित्यक्तेन मम राज्येनापि अप्रयोजनम् । ततः
079.21F: स्वशिरश्छेत्तुमुल्लासितः खड्गः शूद्रकेणापि । 
079.22F: अथ भगवत्या सर्वमङ्गलया प्रत्यक्षभूतया राजा हस्ते धृत उक्तश्च --
079.23F: पुत्र प्रसन्नास्मि ते ।
079.24F: एतावता साहसेनालम् । जीवनान्तेऽपि तव राज्यभङ्गो नास्ति ।
079.25F: राजा च साष्टाङ्गपातं प्रणम्योवाच -- देवि किं मे राज्येन ।
079.26F: जीवितेन वा किं प्रयोजनम् ।
079.27F: यद्यहमनुकम्पनीयस्तदा ममायुःशेषेणायं सदारपुत्रो
079.28F: वीरवरो जीवतु । अन्यथाहं यथाप्राप्तां गतिं गच्छामि ।
079.29F: भगवत्युवाच -- पुत्र अनेन ते सत्त्वोत्कर्षेण
079.30F: भृत्यवात्सल्येन च सर्वथा संतुष्टास्मि । गच्छ विजयी भव ।
079.31F: अयमपि सपरिवारो राजपुत्रो जीवतु । इत्युक्त्वा देव्यदृश्याभवत् ।
079.32F: ततो वीरवरः सपुत्रदारः प्राप्तजीवनः स्वगृहं गतः । 
079.33F: राजापि तैरलक्षितः सत्वरं प्रासादगर्भं गत्वा तथैव सुप्तः ।
079.34F: अथ
079.35F: वीरवरो द्वारस्थः पुनर्भूपालेन पृष्टः सन्नुवाच -- 
079.36F: देव सा रुदती मामवलोक्यादृश्याभवत् । न काप्यन्या वार्ता विद्यते ।
079.37F: तद्वचनमाकर्ण्य संतुष्टो राजा साश्चर्यं अचिन्तयत् -- 
079.38F: कथमयं श्लाघ्यो महासत्त्वः । यतः ।
079.39F: प्रियं ब्रूयादकृपणः शूरः स्यादविकत्थनः ।
079.40F: दाता नापात्रवर्षी च प्रगल्भः स्यादनिष्ठुरः ॥ १०२॥
079.41F: एतन्महापुरुषलक्षणमेतस्मिन्सर्वमस्ति ।
079.42F: ततः स राजा प्रातः शिष्टसभां कृत्वा
079.43F: सर्ववृत्तान्तं प्रस्तुत्य प्रसादात्तस्मै कर्णाटराज्यं ददौ । 
079.44F: तत् किमागन्तुको जातिमात्राद्दुष्टः । तत्राप्युत्तमाधममध्यमाः सन्ति ।
079.45F: चक्रवाको ब्रूते --
080.01F: योऽकार्यं कार्यवच्छास्ति स किंमन्त्री नृपेच्छया ।
080.02F: वरं स्वामिमनोदुःखं तन्नाशो न त्वकार्यतः ॥ १०३॥
080.03F: वैद्यो गुरुश्च मन्त्री च यस्य राज्ञः प्रियंवदाः ।
080.04F: शरीरधर्मकोशेभ्यः क्षिप्रं स परिहीयते ॥ १०४॥
080.05F: शृणु देव । पुण्याल्लब्धं यदेकेन तन्ममापि भविष्यति ।
080.06F: हत्वा भिक्षुमतो मोहान्निध्यर्थी नापितो हतः ॥ १०५॥
080.07F: राजा पृच्छति -- कथमेतत् ।
080.08F: मन्त्री कथयति --
080.09F: ॥ कथा ९ ॥
080.10F: अस्त्ययोध्यायां पुरि चूडामणिर्नाम क्षत्रियः । तेन धनार्थिना
080.11F: महता कायक्लेशेन भगवांश्चन्द्रार्धचूडामणिश्चिरमाराधितः ।
080.12F: ततः क्षीणपापोऽसौ स्वप्ने दर्शनं दत्त्वा
080.13F: भगवदादेशाद्यक्षेश्वरेणादिष्टः -- यत्त्वमद्य प्रातः 
080.14F: क्षौरं कृत्वा लगुडहस्तः सन्स्वगृहद्वारि निभृतं स्थास्यसि ।
080.15F: ततो यमेवागतं प्राङ्गणे भिक्षुकं
080.16F: पश्यसि तं निर्दयं लगुडप्रहारेण हनिष्यसि । 
080.17F: ततोऽसौ भिक्षुः तत्क्षणात्सुवर्णकलशो भविष्यति । तेन त्वया
080.18F: यावज्जीवं सुखिना भवितव्यम् । ततस्तथानुष्ठिते तद्वृत्तम् ।
080.19F: तच्च क्षौरकरणायानीतेन नापितेनालोक्य चिन्तितम् --
080.20F: अये निधिप्राप्तेरयमुपायः । तदहमप्येवं किं न करोमि ।
080.21F: ततः प्रभृति स नापितः प्रत्यहं तथाविधो लगुडहस्तः सुनिभृतं
080.22F: भिक्षोरागमनं प्रतीक्षते । एकदा तेन तथा प्राप्तो भिक्षुर्लगुडेन व्यापादितः । 
080.23F: तस्मादपराधात्सोऽपि नापितो राजपुरुषैस्ताडितः पञ्चत्वं गतः ।
080.24F: अतोऽहं ब्रवीमि -- पुण्याल्लब्धं यदेकेन इत्यादि ।
080.25F: राजाह --
080.26F: पुरावृत्तकथोद्गारैः कथं निर्णीयते परः ।
080.27F: स्यान्निष्कारणबन्धुर्वा किं वा विश्वासघातकः ॥ १०६॥
080.28F: यातु । प्रस्तुतमनुसंधीयताम् । मलयाधित्यकायां चेच्चित्रवर्णस्तद्
080.29F: अधुना किं विधेयम् । मन्त्री वदति -- 
080.30F: देव आगतप्रणिधिमुखान् मया श्रुतं यन्महामन्त्रिणो गृध्रस्योपदेशे चित्रवर्णेनानादरः
080.31F: कृतः । अतोऽसौ मूढो जेतुं शक्यः । तथा चोक्तम् --
080.32F: लुब्धः क्रूरोऽलसोऽसत्यः प्रमादी भीरुरस्थिरः ।
080.33F: मूढो योधावमन्ता च सुखच्छेद्यो रिपुः स्मृतः ॥ १०७॥
080.34F: ततोऽसौ यावदस्मद्दुर्गद्वाररोधं न करोति
080.35F: तावन्नद्यद्रिवनवर्त्मसु तद्बलानि
080.36F: हन्तुं सारसादयः सेनापतयो नियुज्यन्ताम् । तथा चोक्तम् ॥
080.37F: दीर्घवर्त्मपरिश्रान्तं नद्यद्रिवनसंकुलम् ।
080.38F: घोराग्निभयसंत्रस्तं क्षुत्पिपासाहितक्लमम् ॥ १०८॥
081.01F: प्रमत्तं भोजनव्यग्रं व्याधिदुर्भिक्षपीडितम् ।
081.02F: असंस्थितमभूयिष्ठं वृष्टिवातसमाकुलम् ॥ १०९॥
081.03F: पङ्कपांशुजलाच्छन्नं सुव्यस्तं दस्युविद्रुतम् ।
081.04F: एवम्भूतं महीपालः परसैन्यं विघातयेत् ॥ ११०॥
081.05F: अन्यच्च । अवस्कन्दभयाद्राजा प्रजागरकृतश्रमम् ।
081.06F: दिवासुप्तं समाहन्यान्निद्राव्याकुलसैनिकम् ॥ १११॥
081.07F: अतस्तस्य प्रमादिनो बलं गत्वा यथावकाशं दिवानिशं
081.08F: घ्नन्त्वस्मत्सेनापतयः । 
081.09F: तथानुष्ठिते चित्रवर्णस्य सैनिकाः सेनापतयश्च बहवो निहताः । ततश्चित्रवर्णो विषण्णः
081.10F: स्वमन्त्रिणं दूरदर्शिनमाह -- तात किमित्यस्मदुपेक्षा
081.11F: क्रियते । किं क्वाप्यविनयो ममास्ति । तथा चोक्तम् --
081.12F: न राज्यं प्राप्तमित्येव वर्तितव्यमसांप्रतम् ।
081.13F: श्रियं ह्यविनयो हन्ति जरा रूपमिवोत्तमम् ॥ ११२॥
081.14F: अन्यच्च । दक्षः श्रियमधिगच्छति पथ्याशी कल्यतां सुखमरोगी ।
081.15F: उद्युक्तो विद्यान्तं धर्मार्थयशांसि च विनीतः ॥ ११३॥
081.16F: गृध्रोऽवदत् -- देव शृणु ।
081.17F: अविद्वानपि भूपालो विद्यावृद्धोपसेवया ।
081.18F: परां श्रियमवाप्नोति जलासन्नतरुर्यथा ॥ ११४॥
081.19F: अन्यच्च । पानं स्त्री मृगया द्यूतमर्थदूषणमेव च ।
081.20F: वाग्दण्डयोश्च पारुष्यं व्यसनानि महीभुजाम् ॥ ११५॥
081.21F: किं च । न साहसैकान्तरसानुवर्तिना
081.22F: न चाप्युपायोपहतान्तरात्मना ।
081.23F: विभूतयः शक्यमवाप्तुमूर्जिता
081.24F: नये च शौर्ये च वसन्ति संपदः ॥ ११६॥
081.25F: त्वया स्वबलोत्साहमवलोक्य साहसैकरसिना मयोपन्यस्तेष्वपि
081.26F: मन्त्रेष्वनवधानं वाक्पारुष्यं च कृतम् । 
081.27F: अतो दुर्नीतेः फलमिदमनुभूयते । तथा चोक्तम् --
082.01F: दुर्मन्त्रिणं कमुपयान्ति न नीतिदोषाः
082.02F: संतापयन्ति कमपथ्यभुजं न रोगाः ।
082.03F: कं श्रीर्न दर्पयति कं न निहन्ति मृत्युः
082.04F: कं स्त्रीकृता न विषयाः परितापयन्ति ॥ ११७॥
082.05F: अपरं च । मुदं विषादः शरदं हिमागमस्तमो विवस्वान् सुकृतं कृतघ्नता ।
082.06F: प्रियोपपत्तिः शुचमापदं नयः श्रियं समृद्धामपि हन्ति दुर्नयः ॥ ११८॥
082.07F: ततो मयाप्यालोचितम् -- प्रज्ञाहीनोऽयं राजा । न चेत्कथं
082.08F: नीतिशास्त्रकथाकौमुदीं वागुल्काभिस्तिमिरयति । यतः ।
082.09F: यस्य नास्ति स्वयं प्रज्ञा शास्त्रं तस्य करोति किम् ।
082.10F: लोचनाभ्यां विहीनस्य दर्पणः किं करिष्यति ॥ ११९॥
082.11F: इत्याहमपि तूष्णीं स्थितः । अथ राजा बद्धाञ्जलिराह -- तात
082.12F: अस्त्वयं ममापराधः । इदानीं यथाहमवशिष्टबलसहितः
082.13F: प्रत्यावृत्य विन्ध्याचलं गच्छामि तथोपदिश ।
082.14F: गृध्रः स्वगतं चिन्तयति -- क्रियतामत्र प्रतीकारः । यतः ।
082.15F: देवतासु गुरौ गोषु राजसु ब्राह्मणेषु च ।
082.16F: नियन्तव्यः सदा कोपो बालवृद्धातुरेषु च ॥ १२०॥
082.17F: मन्त्री विहस्य ब्रूते -- देव मा भैषीः । समाश्वसिहि । शृणु देव ।
082.18F: मन्त्रिणां भिन्नसंधाने भिषजां सांनिपातिके ।
082.19F: कर्मणि व्यज्यते प्रज्ञा सुस्थे को वा न पण्डितः ॥ १२१॥
082.20F: अपरं च । आरम्भन्तेऽल्पमेवाज्ञाः कामं व्यग्रा भवन्ति च ।
082.21F: महारम्भाः कृतधियस्तिष्ठन्ति च निराकुलाः ॥ १२२॥
082.22F: तद् अत्र भवत्प्रतापादेव दुर्गं भङ्क्त्वा
082.23F: कीर्तिप्रतापसहितं त्वामचिरेण कालेन विन्ध्याचलं नेष्यामि ।
082.24F: राजाह -- कथमधुना स्वल्पबलेन तत्संपद्यते ।
082.25F: गृध्रो वदति -- देव सर्वं भविष्यति ।
082.26F: यतो विजिगीषोरदीर्घसूत्रता विजयसिद्धेरवश्यंभावः ।
082.27F: तत्सहसैव दुर्गद्वारावरोधः क्रियताम् ।
082.28F: अथ प्रणिधिना बकेनागत्य हिरण्यगर्भस्य कथितम् -- देव
082.29F: स्वल्पबल एवायं राजा चित्रवर्णो
082.30F: गृध्रस्य मन्त्रोपष्टम्भादागत्य दुर्गद्वारावरोधं करिष्यति ।
082.31F: राजहंसो ब्रूते -- सर्वज्ञ किमधुना विधेयम् । चक्रो ब्रूते -- स्वबले सारासारविचारः
082.32F: क्रियताम् । तज्ज्ञात्वा सुवर्णवस्त्रादिकं यथार्हं प्रसादप्रदानं च क्रियताम् । यतः ।
083.01F: यः काकिनीमप्यपथप्रपन्नां समुद्धरेन्निष्कसहस्रतुल्याम् ।
083.02F: कालेषु कोटिष्वपि मुक्तहस्तस्तं राजसिंहं न जहाति लक्ष्मीः ॥ १२३॥
083.03F: अन्यच्च । क्रतौ विवाहे व्यसने रिपुक्षये यशस्करे कर्मणि मित्रसंग्रहे ।
083.04F: प्रियासु नारीष्वधनेषु बान्धुषु ह्यतिव्ययो नास्ति नराधिपाष्टसु ॥ १२४॥
083.05F: यतः । मूर्खः स्वल्पव्ययत्रासात्सर्वनाशं करोति हि ।
083.06F: कः सुधीस्त्यजते भाण्डं शुल्कस्यैवातिसाध्वसात् ॥ १२५॥
083.07F: राजाह -- कथमिह समयेऽतिव्ययो
083.08F: युज्यते । उक्तं च -- आपदर्थे धनं रक्षेत् --
083.09F: मन्त्री ब्रूते -- श्रीमतां कथमापदः ।
083.10F: राजाह -- कदाचिच्चलते लक्ष्मीः
083.11F: मन्त्री ब्रूते -- संचितापि विनश्यति ॥ १२६ ॥
083.12F: तद्देव कार्पण्यं विमुच्य स्वसुभटा दानमानाभ्यां पुरस्क्रियन्ताम् । तथा चोक्तम् --
083.13F: परस्परज्ञाः संहृष्टास्त्यक्तुं प्राणान्सुनिश्चिताः ।
083.14F: कुलीनाः पूजिताः सम्यग्विजयन्ते द्विषद्बलम् ॥ १२७॥
083.15F: अपरं च । सुभटाः शीलसम्पन्नाः संहताः कृतनिश्चयाः ।
083.16F: अपि पञ्चशतं शूरा मृद्नन्ति रिपुवाहिनीम् ॥ १२८॥
083.17F: किं च । शिष्टैरप्यविशेषज्ञ उग्रश्च कृतनाशकः ।
083.18F: त्यज्यते किं पुनर्नान्यैर्यश्चाप्यात्मंभरिर्नरः ॥ १२९॥
083.19F: यतः । सत्यं शौर्यं दया त्यागो नृपस्यैते महागुणाः ।
083.20F: एतैस्त्यक्तो महीपालः प्राप्नोति खलु वाच्यताम् ॥ १३०॥
083.21F: ईदृशि प्रस्तावेऽमात्यास्तावदवश्यमेव पुरस्कर्तव्याः । तथा चोक्तम् --
083.22F: यो येन प्रतिबद्धः स्यात्सह तेनोदयी व्ययी ।
083.23F: स विश्वस्तो नियोक्तव्यः प्राणेषु च धनेषु च ॥ १३१॥
083.24F: यतः । धूर्तः स्त्री वा शिशुर्यस्य मन्त्रिणः स्युर्महीपतेः ।
083.25F: अनीतिपवनक्षिप्तः कार्याब्धौ स निमज्जति ॥ १३२॥
083.26F: शृणु देव । हर्षक्रोधौ यतौ यस्य शास्त्रार्थे प्रत्ययस्तथा ।
083.27F: नित्यं भृत्यान्ववेक्षा च तस्य स्याद्धनदा धरा ॥ १३३॥
083.28F: येषां राज्ञा सह स्यातामुच्चयापचयौ ध्रुवम् ।
083.29F: अमात्या इति तान्राजा नावमन्येत्कदाचन ॥ १३४॥
084.01F: यतः । महीभुजो मदान्धस्य विषमे कार्यसागरे ।
084.02F: स्खलतो हि करालम्बः सुहृत्सचिवचेष्टितम् ॥ १३५ ॥
084.03F: अथागत्य प्रणम्य मेघवर्णो ब्रूते -- देव
084.04F: दृष्टिप्रसादं कुरु । एष युद्धार्थो विपक्षो दुर्गद्वारि वर्तते ।
084.05F: तद् देवपादादेशाद् बहिर्निःसृत्य
084.06F: स्वविक्रमं दर्शयामि । तेन देवपादानामानृण्यमुपगच्छामि ।
084.07F: चक्रो ब्रूते -- मैवम् । यदि बहिर्निःसृत्य
084.08F: योद्धव्यम् तदा दुर्गाश्रयणमेव निष्प्रयोजनम् ।
084.09F: अपरं च । विषमोऽपि यथा नक्रः सलिलान् निसृतो वशः ।
084.10F: वनाद्विनिर्गतः शूरः सिंहोऽपि स्याच्छृगालवत् ॥ १३६॥
084.11F: देव स्वयं गत्वा दृश्यतां युद्धम् । यतः ।
084.12F: पुरस्कृत्य बलं राजा योधयेदवलोकयन् ।
084.13F: स्वामिनाधिष्ठितः श्वापि किं न सिंहायते ध्रुवम् ॥ १३७॥
084.14F: अनन्तरं ते सर्वे दुर्गद्वारं गत्वा महाहवं कृतवन्तः ।
084.15F: अपरेद्युश्चित्रवर्णो राजा गृध्रमुवाच -- तात ।
084.16F: स्वप्रतिज्ञातमधुना निर्वाहय ।
084.17F: गृध्रो ब्रूते -- देव शृणु तावत् ।
084.18F: अकालसहमत्यल्पं मूर्खव्यसनिनायकम् ।
084.19F: अगुप्तं भीरुयोधं च दुर्गव्यसनमुच्यते ॥ १३८॥
084.20F: तत् तावद् अत्र नास्ति । उपजापश्चिरारोधोऽवस्कन्दस्तीव्रपौरुषम् ।
084.21F: दुर्गस्य लङ्घनोपायाश्चत्वारः कथिता इमे ॥ १३९॥
084.22F: अत्र च यथाशक्ति क्रियते यत्नः । कर्णे कथयति एवमेव ।
084.23F: ततोऽनुदित एव भास्करे चतुर्ष्वपि दुर्गद्वारेषु प्रवृत्ते युद्धे
084.24F: दुर्गाभ्यन्तरगृहेष्वेकदा काकैरग्निर्निक्षिप्तः । 
084.25F: ततः गृहीतं गृहीतं दुर्गम् इति
084.26F: कोलाहलं श्रुत्वानेकगृहेषु च प्रदीप्तं पावकं प्रत्यक्षेणावलोक्य राजहंसस्य
084.27F: सैनिकास्तथान्ये दुर्गवासिनः सत्वरं ह्रदं प्रविष्टाः । यतः ।
084.28F: सुमन्त्रितं सुविक्रान्तं सुयुद्धं सुपलायितम् ।
084.29F: प्राप्तकाले यथाशक्ति कुर्यान्न तु विचारयेत् ॥ १४०॥
084.30F: राजा हंसश्च सुखिस्वभावान् मन्दगतिः । सारसद्वितीयश्च चित्रवर्णस्य
084.31F: सेनापतिना कुक्कुटेनागत्य वेष्टितः । हिरण्यगर्भः सारसमाह --
084.32F: सारस सेनापते ममानुरोधादात्मानं कथं व्यापादयिष्यसि ।
084.33F: गन्तुं त्वंअधुनापि समर्थः । तद्गत्वा
084.34F: जलं प्रविश्यात्मानं परिरक्ष । 
084.35F: अस्मत्पुत्रं चूडामणिनामानं सर्वज्ञसंमत्या राजानं करिष्यसि ।
084.36F: सारसो ब्रूते -- देव न वक्तव्यमेवं दुःसहं वचः ।
084.37F: यावच्चन्द्रार्कौ दिवि तिष्ठतस्तावद्विजयतां देवः ।
084.38F: अहं देव दुर्गाधिकारी मन्मांसासृग्विलिप्तेन
084.39F: द्वारवर्त्मना प्रविशतु शत्रुः । अपरं च देव ।
085.01F: क्षमी दाता गुणग्राही स्वामी दुःखेन लभ्यते ।
085.02F: राजाह -- सत्यमेवैतत् । किंतु ।
085.03F: शुचिर्दक्षोऽनुरक्तश्च जाने भृत्योऽपि दुर्लभः ॥ १४१॥
085.04F: सारसो ब्रूते -- अन्यच्च देव शृणु ।
085.05F: यदि समरमपास्य नास्ति मृत्योर्-
085.06F: भयमिति युक्तमितोऽन्यतः प्रयातुम् ।
085.07F: अथ मरणमवश्यमेव जन्तोः
085.08F: किमिति मुधा मलिनं यशः क्रियेत ॥ १४२॥
085.09F: अन्यच्च । भवेऽस्मिन्पवनोद्भ्रान्तवीचिविभ्रमभङ्गुरे ।
085.10F: जायते पुण्ययोगेन परार्थे जीवितव्ययः ॥ १४३॥
085.11F: स्वाम्यमात्यश्च राष्ट्रं च दुर्गं कोशो बलं सुहृत् ।
085.12F: राज्याङ्गानि प्रकृतयः पौराणां श्रेणयोऽपि च ॥ १४४॥
085.13F: देव त्वं च स्वामी सर्वथा रक्षणीयः । यतः ।
085.14F: प्रकृतिः स्वामिना त्यक्ता समृद्धापि न जीवति ।
085.15F: अपि धन्वन्तरिर्वैद्यः किं करोति गतायुषि ॥ १४५॥
085.16F: अपरं च । नरेशे जीवलोकोऽयं निमीलति निमीलति ।
085.17F: उदेत्युदीयमाने च रवाविव सरोरुहम् ॥ १४६॥
085.18F: अथ कुक्कुटेनागत्य राजहंसस्य शरीरे खरतरनखाघातः कृतः ।
085.19F: ततः सत्वरमुपसृत्य सारसेन स्वदेहान्तरितो राजा ।
085.20F: अनन्तरं कुक्कुटेन नखमुखप्रहारैर्जर्जरीकृतेन सारसेन स्वाङ्गेनाच्छाद्य प्रेर्य राजा
085.21F: जले क्षिप्तः । कुक्कुटसेनापतिश्च चञ्चुप्रहारेण व्यापादितः । 
085.22F: पश्चात्सारसोऽपि बहुभिः संभूय व्यापादितः ।  
085.23F: अथ चित्रवर्णो राजा दुर्गं प्रविश्य दुर्गावस्थितं द्रव्यं ग्राहयित्वा
085.24F: बन्दिभिर्जयशब्दैरानन्दितः स्वस्कन्धावारं जगाम । 
085.25F: अथ राजपुत्रैरुक्तं -- तस्मिन्राजहंसबले स पुण्यवान्सारस एव
085.26F: येन स्वदेहत्यागेन स्वामी रक्षितः । उक्तं चैतत् --
085.27F: जनयन्ति सुतान् गावः सर्वा एव गवाकृतीन् ।
085.28F: विषाणोल्लिखितस्कन्धं काचिदेव गवां पतिम् ॥ १४७॥
085.29F: विष्णुशर्मोवाच -- स तावद्विद्याधरीपरिजनः
085.30F: स्वर्गसुखमनुभवतु महासत्त्वः । तथा चोक्तम् --
085.31F: आहवेषु च ये शूराः स्वाम्यर्थे त्यक्तजीविताः ।
085.32F: भर्तृभक्ताः कृतज्ञाश्च ते नराः स्वर्गगामिनः ॥ १४८॥
086.01F: यत्र यत्र हतः शूरः शत्रुभिः परिवेष्टितः ।
086.02F: अक्षयांल्लभते लोकान्यदि क्लैब्यं न गच्छति ॥ १४९॥
086.03F: विग्रहः श्रुतो भवद्भिः राजपुत्रैरुक्तम् -- श्रुत्वा सुखिनो भूता वयम् ।
086.04F: विष्णुशर्माब्रवीत् -- अपरमप्येवमस्तु ।
086.05F: विग्रहः करितुरङ्गपत्तिभिर्नो कदापि भवतान् महीभुजाम् ।
086.06F: नीतिमन्त्रपवनैः समाहताः संश्रयन्तु गिरिगह्वरं द्विषः ॥ १५०॥
086.07F: इति हितोपदेशे विग्रहो नाम तृतीयः कथासंग्रह समाप्तः ।
086.08F: ॥ संधिः ॥
086.09F: पुनः कथारम्भकाले राजपुत्रैरुक्तम् -- आर्य विग्रहः श्रुतोऽस्माभिः । संधिरधुनाभिधीयताम् ।
086.10F: विष्णुशर्मेणोक्तम् -- श्रूयताम् । संधिमपि कथयामि यस्यायमाद्यः श्लोकः --
086.11F: वृत्ते महति सङ्ग्रामे राज्ञोर्निहतसेनयोः ।
086.12F: स्थेयाभ्यां गृध्रचक्राभ्यां वाचा संधिः कृतः क्षणात् ॥ १॥
086.13F: राजपुत्रा ऊचुः -- कथमेतत् । विष्णुशर्मा कथयति --
086.14F: ततस्तेन राजहंसेनोक्तम् -- केनास्मद्दुर्गे निक्षिप्तोऽग्निः । किं पारक्येण
086.15F: किंवास्मद्दुर्गवासिना केनापि विपक्षप्रयुक्तेन । चक्रो ब्रूते -- देव । भवतो
086.16F: भवतः निष्कारणबन्धुरसौ मेघवर्णः सपरिवारो न दृश्यते । तन्मन्ये तस्यैव विचेष्टितमिदम् ।
086.17F: राजा क्षणं विचिन्त्याह -- अस्ति तावदेव मम दुर्दैवमेतत् । तथा चोक्तम् --
086.18F: अपराधः स दैवस्य न पुनर्मन्त्रिणामयम् ।
086.19F: कार्यं सुघटितं क्वापि दैवयोगाद्विनश्यति ॥ २॥
086.20F: मन्त्री ब्रूते -- उत्क्तमेवैतत् ।
086.21F: विषमां हि दशां प्राप्य दैवं गर्हयते नरः ।
086.22F: आत्मनः कर्मदोषांस्तु नैव जानात्यपण्डितः ॥ ३॥
086.23F: अपरं च । सुहृदां हितकामानां यो वाक्यं नाभिनन्दति ।
086.24F: स कूर्म इव दुर्बुद्धिः काष्ठाद्भ्रष्टो विनश्यति ॥ ४॥
086.25F: राजाह -- कथमेतत् । मन्त्री कथयति --
087.01F: ॥ कथा १ ॥
087.02F: अस्ति मगधदेशे फुल्लोत्पलाभिधानं सरः । तत्र चिरं
087.03F: संकटविकटनामानौ हंसौ निवसतः । तयोर्मित्रं कम्बुग्रीवनामा
087.04F: कूर्मश्च प्रतिवसति । अथैकदा धीवरैरागत्य तत्रोक्तं --
087.05F: यदत्रास्माभिरद्योषित्वा प्रातर्मत्स्यकूर्मादयो व्यापादयितव्याः ।
087.06F: तदाकर्ण्य कूर्मो हंसावाह --
087.07F: सुहृदौ । श्रुतोऽयं धीवरालापः अधुना किं मया कर्तव्यम् ।
087.08F: हंसावाहतुः --
087.09F: ज्ञायतां पुनस्तावत्प्रातर्यदुचितं तत्कर्तव्यम् ।
087.10F: कूर्मो ब्रूते --
087.11F: मैवम् । यतो दृष्टव्यतिकरोऽहमत्र । तथा चोक्तम् --
087.12F: अनागतविधाता च प्रत्युत्पन्नमतिस्तथा ।
087.13F: द्वावेतौ सुखमेधेते यद्भविष्यो विनश्यति ॥ ५॥
087.14F: तावाहतुः -- कथमेतत् ।
087.15F: कूर्मः कथयति --
087.16F: ॥ कथा २ ॥
087.17F: पुरास्मिन्नेव सरस्येवंविधेषु
087.18F: धीवरेषूपस्थितेषु मत्स्यत्रयेणालोचितम् । तत्रानागतविधाता
087.19F: नामैको मत्स्यः । तेनोक्तं -- अहं तावज्जलाशयान्तरं गच्छामि ।
087.20F: इत्युक्त्वा ह्रदान्तरं गतः । अपरेण प्रत्युत्पन्नमतिनाम्ना
087.21F: मस्त्येनाभिहितम् -- भविष्यदर्थे प्रमाणाभावात्कुत्र मया गन्तव्यम् ।
087.22F: तदुत्पन्ने यथाकार्यमनुष्ठेयम् । तथा चोक्तम् --
087.23F: उत्पन्नामापदं यस्तु समाधत्ते स बुद्धिमान् ।
087.24F: वणिजो भार्यया जारः प्रत्यक्षे निह्नुतो यथा ॥ ६॥
087.25F: यद्भविष्यः पृच्छति -- कथमेतत् ।
087.26F: प्रत्युत्पन्नमतिराह --
087.27F: ॥ कथा ३ ॥
087.28F: अस्ति विक्रमपुरे समुद्रदत्तो नाम वणिक् । तस्य
087.29F: रत्नप्रभा नाम वधूः केनापि स्वसेवकेन सह सदा रमते । यतः ।
087.30F: न स्त्रीणामप्रियः कश्चित् प्रियो वापि न विद्यते ।
087.31F: गावस्तृणमिवारण्ये प्रार्थयन्ति नवं नवम् ॥ ७॥
087.32F: अथैकदा सा
087.33F: रत्नप्रभा तस्य सेवकस्य मुखे चुम्बनं ददती समुद्रदत्तेनावलोकिता ।
087.34F: ततः सा बन्धकी सत्वरं भर्तुः समीपं गत्वाह -- 
087.35F: नाथ एतस्य सेवकस्य महती निर्वृतिः । यतोऽयं चौरिकां कृत्वा
087.36F: कर्पूरं खादतीति मयास्य मुखमाघ्राय ज्ञातम् । तथा चोक्तम् --
087.37F: आहारो द्विगुणः स्त्रीणां बुद्धिस्तासां चतुर्गुणा ।
087.38F: षड्गुणो व्यवसायश्च कामश्चाष्टगुणः स्मृतः ॥ ८॥
087.39F: तच्छ्रुत्वा सेवकेन
087.40F: प्रकुप्योक्तं -- यस्य स्वामिनो गृह एतादृशी भार्या
087.41F: तत्र सेवकेन कथं स्थातव्यम् यत्र च प्रतिक्षणं गृहिणी
087.42F: सेवकस्य मुखं जिघ्रति । ततोऽसावुत्थाय चलितः । 
087.43F: साधुना यत्नात्प्रबोध्य धृतः । अतोऽहं ब्रवीमि -- उत्पन्नामापदम् इत्यादि ।
087.44F: ततो यद्भविष्येणोक्तम् --
088.01F: यदभावि न तद्भावि भावि चेन्न तद् अन्यथा ।
088.02F: इति चिन्ताविषघ्नोऽयमगदः किं न पीयते ॥ ९॥
088.03F: ततः प्रातर्जालेन बद्धः प्रत्युत्पन्नमतिर्मृतवदात्मानं संदर्श्य
088.04F: स्थितः । ततो जालादपसारितो यथाशक्त्युत्प्लुत्य गभीरं नीरं
088.05F: प्रविष्टः । यद्भविष्यश्च धीवरैः प्राप्तो व्यापादितः । 
088.06F: अतोऽहं ब्रवीमि -- अनागतविधाता इत्यादि ॥ तद्यथाहमन्यद्ह्रदमद्य
088.07F: प्राप्नोमि तथा क्रियताम् । हंसावाहतुः -- 
088.08F: जलाशयान्तरे प्राप्ते तव कुशलम् । स्थले गच्छतस्ते को विधिः । कूर्म आह --
088.09F: यथाहं भवद्भ्यां सहाकाशवर्त्मना यामि स उपायो विधीयताम् ।
088.10F: हंसौ ब्रूतः -- कथमुपायः सम्भवति ।
088.11F: कच्छपो वदति -- युवाभ्यां चञ्चुधृतं काष्ठखण्डमेकं
088.12F: मया मुखेनावलम्बितव्यम् । युवयोः पक्षबलेन मयापि
088.13F: सुखेन गन्तव्यम् ।
088.14F: हंसौ ब्रूतः -- सम्भवत्येष उपायः । किंतु
088.15F: उपायं चिन्तयन् प्राज्ञो ह्यपायमपि चिन्तयेत् ।
088.16F: पश्यतो बकमूर्खस्य नकुलैर्भक्षिताः प्रजाः ॥ १०॥
088.17F: कूर्मः पृच्छति -- कथमेतत् ।
088.18F: तौ कथयतः --
088.19F: ॥ कथा ४ ॥
088.20F: अस्त्युत्तरापथे गृध्रकूटो नाम पर्वतः । तत्रेरावतीतीरे न्यग्रोधपादपे
088.21F: बका निवसन्ति । तस्य वृक्षस्याधस्ताद्विवरे सर्पस्तिष्ठति ।
088.22F: स च तेषां बालापत्यानि खादति । अथ शोकार्तानां बकानां विलापं श्रुत्वा
088.23F: केनचिद्बकेनाभिहितं -- एवं कुरुत यूयं । मत्स्यानादाय
088.24F: नकुलविवरादारभ्य सर्पविवरं यावत्पङ्क्तिक्रमेणैकैकशो
088.25F: मत्स्यान् विकीर्य धत्त । ततस्तदाहारलुब्धैर्नकुलैरागत्य सर्पो द्रष्टव्यः । 
088.26F: स्वभावविद्वेषाद्व्यापादयितव्यश्च । 
088.27F: तथानुष्ठिते तद्वृत्तम् ।
088.28F: ततस्तत्र वृक्षे नकुलैर्बकशावकानां रावः श्रुतः । 
088.29F: पश्चात्तैर्वृक्षमारुह्य बकशावकाः खादिताः । 
088.30F: अत आवां ब्रूवः -- उपायं चिन्तयन् इत्यादि ॥
088.31F: आवाभ्यां नीयमानं त्वामवलोक्य लोकैः किंचिद्वक्तव्यमेव । तदाकर्ण्य यदि
088.32F: त्वमुत्तरं दास्यसि तदा त्वन्मरणम् । तत्सर्वथात्रैव स्थीयताम् ।
088.33F: कूर्मो वदति -- किमहमअज्ञः ।
088.34F: न किमपि मया वक्तव्यम् । 
088.35F: ततस्तथानुष्ठिते तथाविधं कूर्ममालोक्य सर्वे गोरक्षकाः 
088.36F: पश्चाद्धावन्ति वदन्ति च ।
088.37F: तत्र कश्चिद् वदति -- यद्ययं कूर्मः पतति तदात्रैव पक्त्वा खादितव्यः ।
088.38F: कश्चिद् वदति -- अत्रैव दग्ध्वा खादितव्योऽयम् ।
088.39F: कश्चिद् ब्रुते -- गृहं नीत्वा भक्षणीयः इति ।
088.40F: तत्परुषवचनं श्रुत्वा स कूर्मः कोपाविष्टो 
088.41F: विस्मृतपूर्वसंस्कारः प्राह -- युष्माभिर्भस्म भक्षितव्यम् । 
088.42F: इति वदन्नेव पतितो गोरक्षकैर्व्यापादितश्च । 
088.43F: अतोऽहं ब्रवीमि सुहृदां हितकामानाम् इत्यादि ॥
088.44F: अथ प्रणिधिर्बकस्तत्रागत्योवाच -- देव प्रागेव मया निगदितं
088.45F: दुर्गशोधनं हि प्रतिक्षणं कर्तव्यमिति । तच्च युष्माभिर्न कृतं । 
088.46F: ततस्तदनवधानस्य फलमनुभूतम् । दुर्गदाहश्चायं मेघवर्णनाम्ना
088.47F: वायसेन गृध्रप्रयुक्तेन कृतः । राजा निःश्वस्याह --
088.48F: प्रणयादुपकाराद्वा यो विश्वसिति शत्रुषु ।
088.49F: स सुप्त इव वृक्षाग्रात्पतितः प्रतिबुध्यते ॥ ११॥
089.01F: प्रणिधिरुवाच -- इतो दुर्गदाहं विधाय यदा गतो
089.02F: मेघवर्णस्तदा चित्रवर्णेन प्रसादितेनोक्तम् -- अयं मेघवर्णोऽत्र
089.03F: कर्पूरद्वीपराज्येऽभिषिच्यताम् । तथा चोक्तम् --
089.04F: कृतकृत्यस्य भृत्यस्य कृतं नैव प्रणाशयेत् ।
089.05F: फलेन मनसा वाचा दृष्ट्या चैनं प्रहर्षयेत् ॥ १२॥
089.06F: चक्रवाको ब्रूते -- ततस्ततः ।
089.07F: प्रणिधिरुवाच -- ततः प्रधानमन्त्रिणा गृध्रेणाभिहितम् ।
089.08F: देव नेदमुचितम् । प्रसादान्तरं किमपि क्रियताम् । यतः ।
089.09F: अविचारयतो युक्तिकथनं तुषखण्डनम् ।
089.10F: नीचेषूपकृतं राजन्बालुकास्विव मूत्रितम् ॥ १३॥
089.11F: अपरं च । महतामास्पदे नीचः कदापि न कर्तव्यः । तथा चोक्तम् --
089.12F: नीचः श्लाघ्यपदं प्राप्य स्वामिनं हन्तुमिच्छति ।
089.13F: मूषिको व्याघ्रतां प्राप्य मुनिं हन्तुं गतो यथा ॥ १४॥
089.14F: चित्रवर्णः पृच्छति -- कथमेतत् ।
089.15F: मन्त्री कथयति --
089.16F: ॥ कथा ५ ॥
089.17F: अस्ति गौतमस्य महर्षेस्तपोवने महातपा नाम मुनिः ।
089.18F: तेनाश्रमसन्निधाने मूषिकशावकः काकमुखाद्भ्रष्टो दृष्टः । 
089.19F: ततः स्वभावदयात्मना तेन मुनिना नीवारकणैः संवर्धितः । 
089.20F: ततो बिडालस्तं मूषिकं खादितुमुपधावति । 
089.21F: तमवलोक्य मूषिकस्तस्य मुनेः क्रोडे प्रविवेश । ततो मुनिनोक्तम् --
089.22F: मूषिक त्वं मार्जारो भव । ततः स बिडालः कुक्कुरं दृष्ट्वा पलायते ।
089.23F: ततो मुनिनोक्तं -- कुक्कुराद्बिभेषि । त्वमेव कुक्कुरो भव । 
089.24F: स कुक्कुरो व्याघ्राद्बिभेति । ततस्तेन मुनिना कुक्कुरो व्याघ्रः कृतः ।
089.25F: अथ व्याघ्रापि तं मूषिकनिर्विशेषं पश्यति स मुनिः । अथ तं मुनिं दृष्ट्वा व्याघ्रं च 
089.26F: सर्वे वदन्ति -- अनेन मुनिना मूषिको व्याघ्रतां नीतः ।
089.27F: एतच्छ्रुत्वा स व्याघ्रः सव्यथोऽचिन्तयत् -- यावदनेन मुनिना
089.28F: जीवितव्यं तावदिदं मे स्वरूपाख्यानमकीर्तिकरं न पलायिष्यते ।
089.29F: इत्यालोच्य मुनिं हन्तुं गतः ।
089.30F: ततो मुनिना तज्ज्ञात्वा पुनर्मूषिको भव इत्युक्त्वा मूषिक एव कृतः । 
089.31F: अतोऽहं ब्रवीमि -- नीचः श्लाघ्यपदं इत्यादि ॥
089.32F: अपरं च । सुकरमिदमिति न मन्तव्यम् । शृणु ।
089.33F: भक्षयित्वा बहून्मत्स्यानुत्तमाधममध्यमान् ।
089.34F: अतिलोभाद्बकः पश्चान्मृतः कर्कटकग्रहात् ॥ १५॥
089.35F: चित्रवर्णः पृच्छति -- कथमेतत् ।
089.36F: मन्त्री कथयति --
090.01F: कथा ६
090.02F: अस्ति मालवविषये पद्मगर्भाभिधानं सरः । 
090.03F: तत्रैको वृद्धो बकः सामर्थ्यहीन उद्विग्नमिवात्मानं
090.04F: दर्शयित्वा स्थितः । स च केनचित्कुलीरणे दृष्टः
090.05F: पृष्टश्च -- किमिति भवानत्राहारत्यागेन तिष्ठति ।
090.06F: बकेनोक्तम् । भद्र शृणु । मत्स्या मम जीवनहेतवः । ते चावश्यं कैवर्तैरागत्य
090.07F: व्यापादयितव्या इति वार्ता नगरोपान्ते मया श्रुता । 
090.08F: अतो वर्तनाभावाद् एवास्मन्मरणमुपस्थितमिति ज्ञात्वाहारेऽप्यनादरः कृतः । 
090.09F: ततः सर्वैर्मत्स्यैरालोचितम् -- इह समये तावदुपकारक एवायं लक्ष्यतेऽस्माकम् ।
090.10F: तदयमेव यथाकर्तव्यं पृच्छ्यताम् । तथा चोक्तम् --
090.11F: उपकर्त्रारिणा संधिर्न मित्रेणापकारिणा ।
090.12F: उपकारापकारौ हि लक्ष्यं लक्षणमेतयोः ॥ १६॥
090.13F: मत्स्या ऊचुः -- भो बक कोऽत्र रक्षणोपायः ।
090.14F: बको ब्रूते -- अस्ति
090.15F: रक्षणोपायो जलाशयान्तराश्रयणम् । तत्राहमेकैकशो युष्मान्नयामि ।
090.16F: मत्स्या आहुः -- एवमस्तु । ततोऽसौ बकस्तान्मत्स्यानेकैकशो
090.17F: नीत्वा खादति । अनन्तरं कुलीरस्तमुवाच -- भो बक मामपि तत्र नय । 
090.18F: ततो बकोऽप्यपूर्वकुलीरमांसार्थी सादरं तं नीत्वा स्थले
090.19F: धृतवान् । 
090.20F: कुलीरोऽपि मत्स्यकण्टकाकीर्णं तत्स्थलमालोक्याचिन्तयत् । हा हतोऽस्मि ।
090.21F: मन्दभाग्यः । भवतु । इदानीं समयोचितं व्यवहरामि । यतः ।
090.22F: तावद्भयात्तु भेतव्यं यावद्भयमनागतम् ।
090.23F: आगतं तु भयं वीक्ष्य प्रहर्तव्यमभीतवत् ॥ १७॥
090.24F: अपरं च । अभियुक्तो यदा पश्येन्न किंचिद्धितमात्मनः ।
090.25F: युध्यमानस्तदा प्राज्ञो म्रियते रिपुणा सह ॥ १८॥
090.26F: अन्यच्च । यत्रायुद्धे ध्रुवो नाशो युद्धे जीवितसंशयः ।
090.27F: तं कालमेकं युद्धस्य प्रवदन्ति मनीषिणः ॥ १९ ॥
090.28F: इत्यालोच्य
090.29F: स कुलीरस्तस्य ग्रीवां चिच्छेद । स बकः पञ्चत्वं गतः । 
090.30F: अतोऽहं ब्रवीमि भक्षयित्वा बहून्मत्स्यान् इत्यादि ॥
090.31F: ततः स चित्रवर्णो राजाऽवदत् । शृणु तावन्मन्त्रिन् मयैतद्
090.32F: आलोचितमस्ति यदत्रावस्थितेन मेघवर्णेन राज्ञा यावन्ति
090.33F: वस्तूनि कर्पूरद्वीपस्योत्तमानि तावन्त्यस्माकमुपनेतव्यानि ।
090.34F: तेन महता विलासेनास्माभिर्विन्ध्याचले स्थातव्यम् । 
090.35F: दूरदर्शी विहस्याह -- देव
090.36F: अनागतवतीं चिन्तां कृत्वा यस्तु प्रहृष्यति ।
090.37F: स तिरस्कारमाप्नोति भग्नभाण्डो द्विजो यथा ॥ २०॥
091.01F: राजाह -- कथमेतत् ।
091.02F: मन्त्री कथयति --
091.03F: ॥ कथा ७ ॥
091.04F: अस्ति देवीकोटनाम्नि नगरे देवशर्मा नाम ब्राह्मणः । 
091.05F: तेन महाविषुवत्संक्रान्त्यां सक्तुपूर्णशराव एकः प्राप्तः ।
091.06F: ततस्तमादायासौ कुम्भकारस्य भाण्डपूर्णमण्डपिकैकदेशे
091.07F: रौद्रेणाकुलितः सुप्तः । ततः सक्तुरक्षार्थं हस्ते दण्डमेकमादायाचिन्तयत् -- 
091.08F: यद्यहं सक्तुशरावं
091.09F: विक्रीय दश कपर्दकान्प्राप्स्यामि तदात्रैव तैः
091.10F: कपर्दकैर्घटशरावादिकमुपक्रीय विक्रीयानेकधा 
091.11F: वृद्धैस्तद्धनैः पुनः पुनः पूगवस्त्रादिमुपक्रीय विक्रीय 
091.12F: लक्षसंख्यानि धनानि कृत्वा विवाहचतुष्टयं करिष्यामि । अनन्तरं तासु
091.13F: स्वपत्नीषु रूपयौवनवती या तस्यामधिकानुरागं करिष्यामि  ।
091.14F: संजातेर्ष्यास्तत्सपत्न्यो यदा द्वन्द्वं करिष्यन्ति तदा कोपाकुलोऽहं ता इत्थं
091.15F: लगुडेन ताडयिष्यामि । 
091.16F: इत्यभिधाय लगुडः क्षिप्तः । सक्तुशरावश्चूर्णितो
091.17F: तेन भाण्डानि च बहूनि भग्नानि । ततस्तेन शब्देनागतेन कुम्भकारेण
091.18F: तथाविधानि भाण्डान्यवलोक्य ब्राह्मणस्तिरस्कृतो मण्डपिकागर्भाद्बहिष्कृतश्च । 
091.19F: अतोऽहं ब्रवीमि -- अनागतवतीं चिन्ताम्  इत्यादि ॥
091.20F: ततो राजा रहसि गृध्रमुवाच -- तात यथाकर्तव्यं उपदिश ।
091.21F: गृध्रो ब्रूते --
091.22F: मदोद्धतस्य नृपतेः संकीर्णस्येव दन्तिनः ।
091.23F: गच्छन्त्युन्मार्गयातस्य नेतारः खलु वाच्यताम् ॥ २१॥
091.24F: शृणु देव किमस्माभिर्बलदर्पाद्दुर्गं भग्नम् नो वा 
091.25F: भवतः प्रतापाधिष्ठितेनोपायेन ।
091.26F: राजाह -- भवतामुपायेन ।
091.27F: गृध्रो ब्रूते -- यद्यस्मद्वचनं क्रियते तदा स्वदेशे गम्यताम् । 
091.28F: अन्यथा वर्षाकाले प्राप्ते तुल्यबलेन सह पुनर्विग्रहे 
091.29F: सत्यस्माकं परभूमिष्ठानां स्वदेशगमनमपि दुर्लभं भविष्यति । 
091.30F: सुखशोभार्थं च संधाय गम्यताम् । 
091.31F: दुर्गं भग्नं कीर्तिश्च लब्धैव । मम संमतं तावद् एतत् । यतः ।
091.32F: यो हि धर्मं पुरस्कृत्य हित्वा भर्तुः प्रियाप्रिये ।
091.33F: अप्रियाण्याह तथ्यानि तेन राजा सहायवान् ॥ २२॥
091.34F: युद्धे विनाशो भवति कदाचिदुभयोरपि ।
091.35F: नहि संशयितं कुर्यादित्युवाच बृहस्पतिः ॥ २३॥
091.36F: अन्यच्च । सुहृद्बलं तथा राज्यमात्मानं कीर्तिमेव च ।
091.37F: युधि संदेहदोलास्थं को हि कुर्यादबालिशः ॥ २४॥
092.01F: अपरं च । संधिमिच्छेत्समेनापि संदिग्धो विजयो युधि ।
092.02F: सुन्दोपसुन्दावन्योन्यं नष्टौ तुल्यबलौ न किम् ॥ २५ ॥
092.03F: राजोवाच -- कथमेतत् । मन्त्री कथयति --
092.04F: ॥ कथा ८ ॥
092.05F: पुरा दैत्यौ सहोदरौ सुन्दोपसुन्दनामानौ महता कायक्लेशेन
092.06F: त्रैलोक्यराज्यकामनया चिराच्चन्द्रशेखरमाराधितवन्तौ ।
092.07F: ततस्तयोर्भगवान्परितुष्टः वरं वरयतमित्युवाच ।
092.08F: अनन्तरं तयोः समधिष्ठितया सरस्वत्या तावन्यद्
092.09F: वक्तुकामावन्यदभिहितवन्तौ । यद्यावयोर्भवान्परितुष्टस्तदा
092.10F: स्वप्रियां पार्वतीं परमेश्वरो ददातु ।
092.11F: अथ भगवता क्रुद्धेन वरदानस्यावश्यकतया विचारमूढयोः पार्वती प्रदत्ता । 
092.12F: ततस्तस्या रूपलावण्यलुब्धाभ्यां जगद्घातिभ्यां 
092.13F: मनसोत्सुकाभ्यां पापतिमिराभ्याम् ममेत्यन्योन्यकलहाभ्यां
092.14F: प्रमाणपुरुषः कश्चित्पृच्छ्यतामिति मतौ कृतायां 
092.15F: स एव भट्टारको वृद्धद्विजरूपः समागत्य तत्रोपस्थितः । 
092.16F: अनन्तरंआवाभ्यामियं स्वबललब्धा
092.17F: कस्येयमावयोर्भवति इति ब्राह्मणमपृच्छताम् । ब्राह्मणो ब्रूते --
092.18F: ज्ञानश्रेष्ठो द्विजः पूज्यः क्षत्रियो बलवानपि ।
092.19F: धनधान्याधिको वैश्यः शूद्रस्तु द्विजसेवया ॥ २६॥
092.20F: तद्युवां क्षत्रधर्मानुगौ । युद्ध एव युवयोर्नियमः ।
092.21F: इत्यभिहिते सति साधूक्तमनेन इति कृत्वान्योन्यतुल्यवीर्यौ
092.22F: समकालमन्योन्यघातेन विनाशमुपागतौ । 
092.23F: अतोऽहं ब्रवीमि -- संधिमिच्छेत्समेनापि इत्यादि ॥
092.24F: राजाह -- प्राग् एव किं नोक्तं भवद्भिः ।
092.25F: मन्त्री ब्रूते -- मद्वचनं किमवसानपर्यन्तं श्रुतं भवद्भिः । 
092.26F: तदापि मम संमत्या नायं विग्रहारम्भः ।
092.27F: सन्धेयगुणयुक्तोऽयं हिरण्यगर्भो न विग्राह्यः । तथा चोक्तं --
092.28F: सत्यार्यौ धार्मिकोऽनार्यो भ्रातृसंघातवान्बली ।
092.29F: अनेकयुद्धविजयी संधेयाः सप्त कीर्तिताः ॥ २७॥
092.30F: सत्योऽनुपालयन्सत्यं संधितो नैति विक्रियाम् ।
092.31F: प्राणबाधेऽपि सुव्यक्तमार्यो नायात्यनार्यताम् ॥ २८॥
092.32F: धार्मिकस्याभियुक्तस्य सर्व एव हि युध्यते ।
092.33F: प्रजानुरागाद्धर्माच्च दुःखोच्छेद्यो हि धार्मिकः ॥ २९॥
092.34F: संधिः कार्योऽप्यनार्येण विनाशे समुपस्थिते ।
092.35F: विना तस्याश्रयेणार्यः कुर्यान्न कालयापनम् ॥ ३०॥
092.36F: संहतत्वाद्यथा वेणुर्निबिडैः कण्टकैर्वृतः ।
092.37F: न शक्यते समुच्छेत्तुं भ्रातृसंघातवांस्तथा ॥ ३१॥
092.38F: बलिना सह योद्धव्यमिति नास्ति निदर्शनम् ।
092.39F: प्रतिवातं न हि घनः कदाचिदुपसर्पति ॥ ३२॥
093.01F: जमदग्नेः सुतस्येव सर्वः सर्वत्र सर्वदा ।
093.02F: अनेकयुद्धजयिनः प्रतापादेव भुज्यते ॥ ३३॥
093.03F: अनेकयुद्धविजयी संधानं यस्य गच्छति ।
093.04F: तत्प्रतापेन तस्याशु वशमायान्ति शत्रवः ॥ ३४॥
093.05F: तत्र तावद्बहुभिर्गुणैरुपेतः संधेयोऽयं राजा । चक्रवाकोऽवदत् --
093.06F: प्रणिधे सर्वमवगतम् । व्रज पुनर्ज्ञात्वागमिष्यसि ।
093.07F: राजा चक्रवाकं पृष्ठवान् -- मन्त्रिन्
093.08F: असंधेयाः कति ।
093.09F: तानपि ज्ञातुमिच्छामि । मन्त्री ब्रूते -- देव कथयामि । शृणु ।
093.10F: बालो वृद्धो दीर्घरोगी तथा ज्ञातिबहिष्कृतः ।
093.11F: भीरुको भीरुकजनो लुब्धो लुब्धजनस्तथा ॥ ३५॥
093.12F: विरक्तप्रकृतिश्चैव विषयेष्वतिसक्तिमान् ।
093.13F: अनेकचित्तमन्त्रस्तु देवब्राह्मणनिन्दकः ॥ ३६॥
093.14F: दैवोपहतकश्चैव दैवचिंतक एव च ।
093.15F: दुर्भिक्षव्यसनोपेतो बलव्यसनसंकुलः ॥ ३७॥
093.16F: अदेशस्थो बहुरिपुर्युक्तः कालेन यश्च न ।
093.17F: सत्यधर्मव्यपेतश्च विंशतिः पुरुषा अमी ॥ ३८॥
093.18F: एतैः संधिं न कुर्वीत विगृह्णीयात्तु केवलम् ।
093.19F: एते विगृह्यमाणा हि क्षिप्रं यान्ति रिपोर्वशम् ॥ ३९॥
093.20F: बालस्याल्पप्रभावत्वान्न लोको योद्धुमिच्छति ।
093.21F: युद्धायुद्धफलं यस्माज्ज्ञातुं शक्तो न बालिशः ॥ ४०॥
093.22F: उत्साहशक्तिहीनत्वाद्वृद्धो दीर्घामयस्तथा ।
093.23F: स्वैरेव परिभूयेते द्वावप्येतावसंशयम् ॥ ४१॥
093.24F: सुखोच्छेद्यस्तु भवति सर्वज्ञातिबहिष्कृतः ।
093.25F: त एवैनं विनिघ्नन्ति ज्ञातयस्त्वात्मसात्कृताः ॥ ४२॥
094.01F: भीरुर्युद्धपरित्यागात्स्वयमेव प्रणश्यति ।
094.02F: तथैव भीरुपुरुषः सङ्ग्रामे तैर्विमुच्यते ॥ ४३॥
094.03F: लुब्धस्यासंविभागित्वान्न युध्यन्तेऽनुयायिनः ।
094.04F: लुब्धानुजीविकैरेष दानभिन्नैर्निहन्यते ॥ ४४॥
094.05F: संत्यज्यते प्रकृतिभिर्विरक्तप्रकृतिर्युधि ।
094.06F: सुखाभियोज्यो भवति विषयेष्वतिसक्तिमान् ॥ ४५॥
094.07F: अनेकचित्तमन्त्रस्तु द्वेष्यो भवति मन्त्रिणाम् ।
094.08F: अनवस्थितचित्तत्वात्कर्ये तैः स उपेक्ष्यते ॥ ४६॥
094.09F: सदा धर्मबलीयस्त्वाद्देवब्राह्मणनिन्दकः ।
094.10F: विशीर्यते स्वयं ह्येष दैवोपहतकस्तथा ॥ ४७॥
094.11F: सम्पत्तेश्च विपत्तेश्च दैवमेव हि कारणम् ।
094.12F: इति दैवपरो ध्यायन्नात्मानमपि चेष्टते ॥ ४८॥
094.13F: दुर्भिक्ष्यव्यसनी चैव स्वयमेवावसीदति ।
094.14F: बलव्यसनयुक्तस्य योद्धुं शक्तिर्न जायते ॥ ४९॥
094.15F: अदेशस्थोहि रिपुणा स्वल्पकेनापि हन्यते ।
094.16F: ग्राहोऽल्पीयानपि जले गजेन्द्रमपि कर्षति ॥ ५०॥
094.17F: बहुशत्रुस्तु संत्रस्तः श्येनमध्ये कपोतवत् ।
094.18F: येनैव गच्छति पथा तेनैवाशु विपद्यते ॥ ५१॥
094.19F: अकालसैन्ययुक्तस्तु हन्यते कालयोधिना ।
094.20F: कौशिकेन हतज्योतिर्निशीथ इव वायसः ॥ ५२॥
094.21F: सत्यधर्मव्यपेतेन न संदध्यात्कदाचन ।
094.22F: स संधितोऽप्यसाधुत्वादचिराद्याति विक्रियाम् ॥ ५३॥
094.23F: अपरमपि कथयामि ।
094.24F: संधिविग्रहयानासनसंश्रयद्वैधीभावाः षाड्गुण्यम् ।
094.25F: कर्मणामारम्भोपायः पुरुषद्रव्यसम्पत् ।
094.26F: देशकालविभागो विनिपातप्रतीकारः कार्यसिद्धिश्च
094.27F: पञ्चाङ्गो मन्त्रः । सामदानभेददण्डाश्चत्वार उपायाः ।
094.28F: उत्साहशक्तिर्मन्त्रशक्तिः प्रभुशक्तिश्चेति शक्तित्रयम् ।
094.29F: एतत्सर्वमालोच्य नित्यं विजिगीषवो भवन्ति महान्तः ।
095.01F: या हि प्राणपरित्यागमूल्येनापि न लभ्यते ।
095.02F: सा श्रीर्नीतिविदां वेश्म चञ्चलापि प्रधावति ॥ ५४॥
095.03F: तथा चोक्तं --
095.04F: वित्तं यदा यस्य समं विभक्तं गूढश्च चारो निभृतश्च मन्त्रः ।
095.05F: न चाप्रियं प्राणिषु यो ब्रवीति स सागरान्तां पृथिवीं प्रशास्ति ॥ ५५॥
095.06F: किंतु देव यद्यपि महामन्त्रिणा गृध्रेण
095.07F: संधानमुपन्यस्तं तथापि तेन राज्ञा संप्रति भूतजयदर्पान्न मन्तव्यम् । 
095.08F: तदेवं क्रियतां । सिंहलद्वीपस्य महाबलो
095.09F: नाम सारसो राजास्मन्मित्रं जम्बुद्वीपे कोपं जनयतु । यतः ।
095.10F: सुगुप्तिमाधाय सुसंहतेन बलेन वीरो विचरन्नरातिम् ।
095.11F: संतापयेद्येन समं सुतप्तस्तप्तेन संधानमुपैति तप्तः ॥ ५६॥
095.12F: राज्ञा एवमस्तु इति निगद्य
095.13F: विचित्रनामा बकः सुगुप्तलेखं दत्त्वा सिंहलद्वीपं प्रस्थापितः ।
095.14F: अथ प्रणिधिरागत्योवाच --
095.15F: देव श्रूयतां तत्रत्यः प्रस्तावः ।
095.16F: एवं तत्र गृध्रेणोक्तम् -- देव यन्मेघवर्णस्तत्र चिरमुषितः ।
095.17F: स वेत्ति किं संधेयगुणयुक्तो हिरण्यगर्भो राजा न वा इति ।
095.18F: ततोऽसौ मेघवर्णश्चित्रवर्णेन राज्ञा समाहूय पृष्टः -- वायस
095.19F: कीदृशोऽसौ हिरण्यगर्भः । चक्रवाको मन्त्री वा कीदृशः ।
095.20F: वायस उवाच -- देव हिरण्यगर्भो राजा युधिष्ठिरसमो
095.21F: महाशयः । चक्रवाकसमो मन्त्री न क्वाप्यवलोक्यते ।
095.22F: राजाह -- यद्येवं तदा कथमसौ त्वया वञ्चितः ।
095.23F: विहस्य मेघवर्णः प्राह -- देव
095.24F: विश्वासप्रतिपन्नानां वञ्चने का विदग्धता ।
095.25F: अङ्कमारुह्य सुप्तं हि हत्वा किं नाम पौरुषम् ॥ ५७॥
095.26F: शृणु देव तेन मन्त्रिणाहं प्रथमदर्शने एव ज्ञातः ।
095.27F: किंतु महाशयोऽसौ राजा । तेन मया विप्रलब्धः । तथा चोक्तम् --
095.28F: आत्मौपम्येन यो वेत्ति दुर्जनं सत्यवादिनम् ।
095.29F: स तथा वञ्च्यते धूर्तैर्ब्राह्मणश्छागतो यथा ॥ ५८॥
095.30F: राजोवाच -- कथमेतत् ।
095.31F: मेघवर्णः कथयति --
095.32F: ॥ कथा ९ ॥
095.33F: अस्ति गौतमस्यारण्ये प्रस्तुतयज्ञः कश्चिद्ब्राह्मणः । स च
095.34F: यज्ञार्थं ग्रामान्तराच्छागमुपक्रीय स्कन्धे धृत्वा गच्छन्
095.35F: धूर्तत्रयेणावलोकितः ।
095.36F: ततस्ते धूर्ताः यद्येष छागः केनाप्युपायेन लभ्यते
095.37F: तदा मतिप्रकर्षो भवतीति समालोच्य वृक्षत्रयतले
095.38F: क्रोशान्तरेण तस्य ब्राह्मणस्यागमनं प्रतीक्ष्य पथि स्थिताः ।
095.39F: तत्रैकेन धूर्तेन गच्छन्स ब्राह्मणोऽभिहितः -- भो ब्राह्मण
095.40F: किमिति कुक्कुरः स्कन्धेनोह्यते ।
095.41F: विप्रेणोक्तं -- नायं श्वा किंतु यज्ञच्छागः ।
095.42F: अथान्तरस्थितेनान्येन धूर्तेन तथैवोक्तम् । 
095.43F: तदाकर्ण्य ब्राह्मणश्छागं भूमौ निधाय मुहुर्निरीक्ष्य पुनः स्कन्धे कृत्वा
095.44F: दोलायमानमतिश्चलितः । यतः ।
096.01F: मतिर्दोलायते सत्यं सतामपि खलोक्तिभिः ।
096.02F: ताभिर्विश्वासितश्चासौ म्रियते चित्रकर्णवत् ॥ ५९॥
096.03F: राजाह -- कथमेतत् ।
096.04F: स कथयति --
096.05F: ॥ कथा १० ॥
096.06F: अस्ति कस्मिंश्चिद्वनोद्देशे
096.07F: मदोत्कटो नाम सिंहः । तस्य सेवकास्त्रयः काको व्याघ्रो जम्बुकश्च । 
096.08F: अथ तैर्भ्रमद्भिः सार्थाद्भ्रष्टः कश्चिद् उष्ट्रो
096.09F: दृष्टः पृष्टश्च कुतो भवानागतः ।
096.10F: स चात्मवृत्तान्तमकथयत् । ततस्तैर्नीत्वा सिंहेऽसौ
096.11F: समर्पितः । तेनाभयवाचं दत्त्वा चित्रकर्ण इति नाम कृत्वा स्थापितः । 
096.12F: अथ कदाचित्सिंहस्य शरीरवैकल्याद्
096.13F: भूरिवृष्टिकारणाच्चाहारमलभमानास्ते व्यग्रा बभूवुः ।
096.14F: ततस्तैरालोचितम् । चित्रकर्णमेव यथा स्वामी व्यापादयति
096.15F: तथानुष्ठीयताम् । किमनेन कण्टकभुजा । व्याघ्र उवाच --
096.16F: स्वामिनाभयवाचं दत्त्वानुगृहीतस्तत् कथमेवं
096.17F: संभवति । काको ब्रूते -- इह समये परिक्षीणः स्वामी पापमपि
096.18F: करिष्यति । यतः ।
096.19F: त्यजेत् क्षुधार्ता महिला स्वपुत्रं खादेत् क्षुधार्ता भुजगी स्वमण्डम् ।
096.20F: बुभुक्षितः किं न करोति पापं क्षीणा नरा निष्करुणा भवन्ति ॥ ६०॥
096.21F: अन्यच्च । मत्तः प्रमत्तश्चोन्मत्तः श्रान्तः क्रुद्धो बुभुक्षितः ।
096.22F: लुब्धो भीरुस्त्वरायुक्तः कामुकश्च न धर्मवित् ॥ ६१॥
096.23F: इति संचिन्त्य
096.24F: सर्वे सिंहान्तिकं जग्मुः । सिंहेनोक्तम् -- आहारार्थं किंचित् प्राप्तम् ।
096.25F: तैरुक्तम् -- यत्नादपि न प्राप्तं किंचित् ।
096.26F: सिंहेनोक्तं -- कोऽधुना जीवनोपायः ।
096.27F: काको वदति --
096.28F: देव स्वाधीनाहारपरित्यागात्सर्वनाशोऽयमुपस्थितः ।
096.29F: सिंहेनोक्तम् अत्राहारः कः स्वाधीनः ।
096.30F: काकः कर्णे कथयति -- चित्रकर्णः इति ।
096.31F: सिंहो भूमिं स्पृष्ट्वा कर्णौ स्पृशति । 
096.32F: अभयवाचं दत्त्वा धृतोऽयमस्माभिः । तत्कथमेवं संभवति । तथा च । 
096.33F: न भूप्रदानं न सुवर्णदानं न गोप्रदानं न तथान्नदानम् ।
096.34F: यथा वदन्तीह महाप्रदानं सर्वेषु दानेष्वभयप्रदानम् ॥ ६२॥
096.35F: अन्यच्च । सर्वकामसमृद्धस्य अश्वमेधस्य यत्फलम् ।
096.36F: तत्फलं लभ्यते सम्यग्रक्षिते शरणागते ॥ ६३॥
096.37F: काको ब्रूते -- नासौ स्वामिना व्यापादयितव्यः ।
096.38F: किंत्वस्माभिरेव तथा कर्तव्यं यथासौ स्वदेहदानमङ्गीकरोति ।
096.39F: सिंहस्तच्छ्रुत्वा तूष्णीं स्थितः । ततोऽसौ लब्धावकाशः कूटं कृत्वा 
096.40F: सर्वानादाय सिंहान्तिकं गतः । अथ काकेनोक्तं -- 
096.41F: देव यत्नादप्याहारो न प्राप्तः । अनेकोपवासखिन्नः स्वामी ।
096.42F: तद् इदानीं मदीयमांसमुपभुज्यताम् । यतः ।
097.01F: स्वामिमूला भवन्त्येव सर्वाः प्रकृतयः खलु ।
097.02F: समूलेषु हि वृक्षेषु प्रयत्नः सफलो नृणाम् ॥ ६४॥
097.03F: सिंहेनोक्तं -- भद्र
097.04F: वरं प्राणपरित्यागः न पुनरीदृशि कर्मणि प्रवृत्तिः ।
097.05F: जम्बुकेनापि तथोक्तम् । ततः सिंहेनोक्तं -- मैवम् ।
097.06F: अथ व्याघ्रेणोक्तं -- मद्देहेन जीवतु स्वामी ।
097.07F: सिंहेनोक्तं -- न कदाचिदेवमुचितम् ।
097.08F: अथ चित्रकर्णोऽपि जातविश्वासस्तथैवात्मदानमाह ।
097.09F: तद्वदन्नेवासौ व्याघ्रेण कुक्षिं विदार्य व्यापादितः
097.10F: सर्वैर्भक्षितश्च । अतोऽहं ब्रवीमि -- मतिर्दोलायते सत्यम् इत्यादि ॥
097.11F: ततस्तृतीयधूर्तवचनं श्रुत्वा स्वमतिभ्रमं निश्चित्य
097.12F: छागं त्यक्त्वा ब्राह्मणः स्नात्वा गृहं ययौ । 
097.13F: स छागः तैर्धूर्तैर्नीत्वा भक्षितः । अतोऽहं ब्रवीमि -- आत्मौपम्येन यो
097.14F: वेत्ति इत्यादि ॥ राजाह -- मेघवर्ण कथं शत्रुमध्ये त्वया
097.15F: चिरमुषितम् । कथं वा तेषामनुनयः कृतः ।
097.16F: मेघवर्ण उवाच -- देव स्वामिकार्यार्थिना स्वप्रयोजनवशाद्
097.17F: वा किं न क्रियते । पश्य ।
097.18F: लोको वहति किं राजन्न मूर्ध्ना दग्धुमिन्धनम् ।
097.19F: क्षालयन्त्यपि वृक्षाङ्घ्रिं नदीवेला निकृन्तति ॥ ६५॥
097.20F: तथा चोक्तम् --
097.21F: स्कन्धेनापि वहेच्छत्रून्कार्यमासाद्य बुद्धिमान् ।
097.22F: यथा वृद्धेन सर्पेण मण्डूका विनिपातिताः ॥ ६६॥
097.23F: राजाह -- कथमेतत् ।
097.24F: मेघवर्णः कथयति --
097.25F: ॥ कथा ११ ॥
097.26F: अस्ति जीर्णोद्याने मन्दविषो नाम सर्पः । सोऽतिजीर्णतया
097.27F: आहारमप्यन्वेष्टुमक्षमः सरस्तीरे पतित्वा स्थितः । 
097.28F: ततो दूराद् एव केनचिन्मण्डूकेन
097.29F: दृष्टः पृष्टश्च -- किमिति त्वमाहारं नान्विष्यसि ।
097.30F: सर्पोऽवदत् -- गच्छ भद्र मम मन्दभाग्यस्य प्रश्नेन किम् । 
097.31F: ततः संजातकौतुकः स च भेकः सर्वथा कथ्यताम् इत्याह । 
097.32F: सर्पोऽप्याह -- भद्र भ्रह्मपुरवासिनः श्रोत्रियस्य
097.33F: कौण्डिन्यस्य पुत्रो विंशतिवर्षदेशीयः सर्वगुणसंपन्नो
097.34F: दुर्दैवान्मया नृशंसेन दष्टः । 
097.35F: ततः सुशीलनामानं तं पुत्रं मृतमालोक्य मूर्छितः कौण्डिन्यः पृथिव्यां लुलोठ ।
097.36F: अनन्तरं ब्रह्मपुरवासिनः सर्वे बान्धवास्तत्रागत्योपविष्टाः ।
097.37F: तथा चोक्तम् --
097.38F: आहवे व्यसने चैव दुर्भिक्षे राष्ट्रविप्लवे ।
097.39F: राजद्वारे श्मशाने च यस्तिष्ठति स बान्धवः ॥ ६७॥
097.40F: तत्र कपिलो नाम स्नातकोऽवदत् --
097.41F: अरे कौण्डिन्य मूढोऽसि । तेनैवं विलपसि । शृणु ।
098.01F: क्रोडीकरोति प्रथमं यदा जातमनित्यता ।
098.02F: धात्रीव जननी पश्चात्तदा शोकस्य कः क्रमः ॥ ६८॥
098.03F: क्व गताः पृथिवीपालाः ससैन्यबलवाहनाः ।
098.04F: वियोगसाक्षिणी येषां भूमिरद्यापि तिष्ठति ॥ ६९॥
098.05F: अपरं च । कायः संनिहितापायः सम्पदः पदमापदाम् ।
098.06F: समागमाः सापगमाः सर्वमुत्पादि भङ्गुरम् ॥ ७०॥
098.07F: प्रतिक्षणमयं कायः क्षीयमाणो न लक्ष्यते ।
098.08F: आमकुम्भ इवाम्भःस्थो विशीर्णः सन्विभाव्यते ॥ ७१॥
098.09F: आसन्नतरतामेति मृत्युर्जन्तोर्दिने दिने ।
098.10F: आघातं नीयमानस्य वध्यस्येव पदे पदे ॥ ७२॥
098.11F: अनित्यं यौवनं रूपं जीवितं द्रव्यसंचयः ।
098.12F: ऐश्वर्यं प्रियसंवासो मुह्येत्तत्र न पण्डितः ॥ ७३॥
098.13F: यथा काष्ठं च काष्ठं च समेयातां महोदधौ ।
098.14F: समेत्य च व्यपेयातां तद्वद् भूतसमागमः ॥ ७४॥
098.15F: यथा हि पथिकः कश्चिच्छायामाश्रित्य तिष्ठति ।
098.16F: विश्रम्य च पुनर्गच्छेत्तद्वद् भूतसमागमः ॥ ७५॥
098.17F: अन्यच्च । पञ्चभिर्निर्मिते देहे पञ्चत्वं च पुनर्गते ।
098.18F: स्वां स्वां योनिमनुप्राप्ते तत्र का परिदेवना ॥ ७६॥
098.19F: यावतः कुरुते जन्तुः संबन्धान्मनसः प्रियान् ।
098.20F: तावन्तोऽपि निखन्यन्ते हृदये शोकशङ्कवः ॥ ७७॥
098.21F: नायमत्यन्तसंवासो लभ्यते येन केनचित् ।
098.22F: अपि स्वेन शरीरेण किमुतान्येन केनचित् ॥ ७८॥
098.23F: अपि च । संयोगो हि वियोगस्य संसूचयति संभवम् ।
098.24F: अनतिक्रमणीयस्य जन्म मृत्योरिवागमम् ॥ ७९॥
098.25F: आपातरमणीयानां संयोगानां प्रियैः सह ।
098.26F: अपथ्यानामिवान्नानां परिणामोऽतिदारुणः ॥ ८०॥
098.27F: अपरं च । व्रजन्ति न निवर्तन्ते स्रोतांसि सरितां यथा ।
098.28F: आयुरादाय मर्त्यानां तथा रात्र्यहनी सदा ॥ ८१॥
098.29F: सुखास्वादपरो यस्तु संसारे सत्समागमः ।
098.30F: स वियोगावसानत्वाद्दुःखानां धुरि युज्यते ॥ ८२॥
099.01F: अत एव हि नेच्छन्ति साधवः सत्समागमम् ।
099.02F: यद्वियोगासिलूनस्य मनसो नास्ति भेषजम् ॥ ८३॥
099.03F: सुकृतान्येव कर्माणि राजभिः सगरादिभिः ।
099.04F: अथ तान्येव कर्माणि ते चापि प्रलयं गताः ॥ ८४॥
099.05F: संचिन्त्य संचिन्त्य तमुग्रदण्डं मृत्युं मनुष्यस्य विचक्षणस्य ।
099.06F: वर्षाम्बुसिक्ता इव चर्मबन्धाः सर्वे प्रयत्नाः शिथिलीभवन्ति ॥ ८५ ॥
099.07F: यामेव रात्रिं प्रथमामुपैति गर्भे निवासं नरवीर लोकः ।
099.08F: ततः प्रभृत्यस्खलितप्रयाणः स प्रत्यहं मृत्युसमीपमेति ॥ ८६॥
099.09F: अतः संसारं विचारयतां शोकोऽयमज्ञानस्यैव प्रपञ्चः । पश्य ।
099.10F: अज्ञानं कारणं न स्याद्वियोगो यदि कारणम् ।
099.11F: शोको दिनेषु गच्छत्सु वर्धतामपयाति किम् ॥ ८७॥
099.12F: तद्भद्रात्मानमनुसंधेहि । शोकचर्चां परिहर । यतः ।
099.13F: अकाण्डपातजातानामार्द्राणां मर्मभेदिनाम् ।
099.14F: गाढशोकप्रहाराणामचिन्तैव महौषधी ॥ ८८॥
099.15F: ततस्तद्वचनं
099.16F: निशम्य प्रबुद्ध इव कौण्डिन्य उत्थायाब्रवीत् - तदलमिदानीं
099.17F: गृहनरकवासेन । वनमेव गच्छामि । कपिलः पुनराह --
099.18F: वनेऽपि दोषाः प्रभवन्ति रागिणां
099.19F: गृहेऽपि पञ्चेन्द्रियनिग्रहस्तपः ।
099.20F: अकुत्सिते कर्मणि यः प्रवर्तते
099.21F: निवृत्तरागस्य गृहं तपोवनम् ॥ ८९॥
099.22F: यतः । दुःखितोऽपि चरेद्धर्मं यत्र कुत्राश्रमे रतः ।
099.23F: समः सर्वेषु भूतेषु न लिङ्गं धर्मकारणम् ॥ ९०॥
099.24F: उक्तं च । वृत्त्यर्थं भोजनं येषां संतानार्थं च मैथुनम् ।
099.25F: वाक्सत्यवचनार्था च दुर्गाण्यपि तरन्ति ते ॥ ९१॥
100.01F: तथा हि । आत्मा नदी संयमपुण्यतीर्था सत्योदका शीलतटा दयोर्मिः ।
100.02F: तत्राभिषेकं कुरु पाण्डुपुत्र न वारिणा शुध्यति चान्तरात्मा ॥ ९२॥
100.03F: विशेषतश्च । जन्ममृत्युजराव्याधिवेदनाभिरुपद्रुतम् ।
100.04F: संसारमिममत्यन्तमसारं त्यजतः सुखम् ॥ ९३॥
100.05F: यतः । दुःखमेवास्ति न सुखं यस्मात्तदुपलक्ष्यते ।
100.06F: दुःखार्तस्य प्रतीकारे सुखसंज्ञा विधीयते ॥ ९४॥
100.07F: कौण्डिन्यो ब्रूते -- एवमेव । ततोऽहं तेन शोकाकुलेन
100.08F: ब्राह्मणेन शप्तः यदद्यारभ्य मण्डूकानां वाहनं भविष्यस् इति ।
100.09F: कपिलो ब्रूते -- संप्रत्युपदेशासहिष्णुर्भवान् । 
100.10F: शोकाविष्टं ते हृदयम् । तथापि कार्यं शृणु ।
100.11F: सङ्गः सर्वात्मना त्याज्यः स चेत्त्यक्तुं न शक्यते ।
100.12F: स सद्भिः सह कर्तव्यः सतां सङ्गो हि भेषजम् ॥ ९५॥
100.13F: अन्यच्च । कामः सर्वात्मना हेयः स चेद्धातुं न शक्यते ।
100.14F: मुमुक्षां प्रति कर्तव्यः सैव तस्य हि भेषजम् ॥ ९६॥
100.15F: एतच्छ्रुत्वा स कौण्डिन्यः कपिलोपदेशामृतप्रशान्तशोकानलो
100.16F: यथाविधि दण्डग्रहणं कृतवान् । अतो ब्राह्मणशापान्मण्डूकान्
100.17F: वोढुमत्र तिष्ठामि । अनन्तरं तेन मण्डूकेन गत्वा मण्डूकनाथस्य
100.18F: जालपादनाम्नः अग्रे तत्कथितम् ।
100.19F: ततोऽसावागत्य मण्डूकनाथस्तस्य सर्पस्य पृष्ठमारूढवान् ।
100.20F: स च सर्पस्तं पृष्ठे कृत्वा चित्रपदक्रमं बभ्राम ।
100.21F: परेद्युश्चलितुमसमर्थं तं मण्डूकनाथोऽअवदत् -- 
100.22F: किमद्य भवान् मन्दगतिः ।
100.23F: सर्पो ब्रूते -- देव आहारविरहादसमर्थोऽस्मि ।
100.24F: मण्डूकनाथोऽवदत् -- अस्मदाज्ञया मण्डूकान् भक्षय । 
100.25F: ततः गृहीतोऽयं महाप्रसादः
100.26F: इत्युक्त्वा क्रमशो मण्डूकान्खादितवान् । अथ निर्मण्डूकं सरो विलोक्य
100.27F: मण्डूकनाथोऽपि तेन खादितः । अतोऽहं ब्रवीमि -- 
100.28F: स्कन्धेनापि वहेच्छत्रून् इत्यादि ॥ देव यात्विदानीं पुरावृत्ताख्यानकथनं ।
100.29F: सर्वथा संधेयोऽयं हिरण्यगर्भो राजा संधीयतामिति मे मतिः ।
100.30F: राजोवाच -- कोऽयं भवतो विचारः । यतो जितस्तावदयमस्माभिः
100.31F: ततो यद्यस्मत्सेवया वसति तदास्ताम् । नो चेद् विगृह्यताम् ।
100.32F: अत्रान्तरे जम्बूद्वीपाद् आगत्य शुकेनोक्तं -- देव
100.33F: सिंहलद्वीपस्य सारसो राजा संप्रति जम्बूद्वीपमाक्रम्यावतिष्ठते ।
100.34F: राजा ससम्भ्रमं ब्रूते -- किम् ।
100.35F: शुकः पूर्वोक्तं कथयति ।
100.36F: गृध्रः स्वगतमुवाच -- साधु रे चक्रवाक मन्त्रिन् सर्वज्ञ साधु साधु ।
100.37F: राजा सकोपमाह -- आस्तां तावदयं । गत्वा तमेव समूलमुन्मूलयामि ।
100.38F: दूरदर्शी विहस्याह --
101.01F: न शरन्मेघवत्कार्यं वृथैव घनगर्जितम् ।
101.02F: परस्यार्थमनर्थं वा प्रकाशयति नो महान् ॥ ९७॥
101.03F: अपरं च । एकदा न विगृह्णीयाद्बहून्राजाभिघातिनः ।
101.04F: सदर्पोऽप्युरगः कीटैर्बहुभिर्नाश्यते ध्रुवम् ॥ ९८॥
101.05F: देव किमिति विना संधानं गमनमस्ति ।
101.06F: यतस्तदास्मत्पश्चात्प्रकोपोऽनेन कर्तव्यः । अपरं च ।
101.07F: योऽर्थतत्त्वमविज्ञाय क्रोधस्यैव वशं गतः ।
101.08F: स तथा तप्यते मूढो ब्राह्मणो नकुलाद्यथा ॥ ९९॥
101.09F: राजाह -- कथमेतत् ।
101.10F: दूरदर्शी कथयति --
101.11F: ॥ कथा १२ ॥
101.12F: अस्त्युज्जयिन्यां माधवो नाम विप्रः । तस्य ब्राह्मणी प्रसूता ।
101.13F: सा बालापत्यस्य रक्षार्थं ब्राह्मणमवस्थाप्य स्नातुं गता । 
101.14F: अथ ब्राह्मणाय राज्ञः पार्वणश्राद्धं दातुमाह्वानमागतम् । तच्छ्रुत्वा
101.15F: ब्राह्मणः सहजदारिद्र्यादचिन्तयत् -- यदि सत्वरं न
101.16F: गच्छामि तत्रान्यः कश्चिछ्राद्धं ग्रहीष्यति । यतः ।
101.17F: आदानस्य प्रदानस्य कर्तव्यस्य च कर्मणः ।
101.18F: क्षिप्रमक्रियमाणस्य कालः पिबति तद्रसम् ॥ १००॥
101.19F: किंतु बालकस्यात्र रक्षको नास्ति । तत्किं करोमि । यातु ।
101.20F: चिरकालपालितमिमं नकुलं पुत्रनिर्विशेषं बालकरक्षार्थं
101.21F: व्यवस्थाप्य गच्छामि । तथा कृत्वा गतः ।
101.22F: ततस्तेन नकुलेन बालकसमीपमागच्छन्कृष्णसर्पो
101.23F: दृष्वा व्यापादितः खण्डितश्च ।
101.24F: ततोऽसौ नकुलो ब्राह्मणमायान्तमवलोक्य रक्तविलिप्तमुखपादः
101.25F: सत्वरमुपगम्य तच्चरणयोर्लुलोठ । ततः स विप्रस्तथाविधं तं
101.26F: दृष्ट्वा बालकोऽनेन खादित इत्यवधार्य नकुलं व्यापादितवान् ।
101.27F: अनन्तरं यावदुपसृत्यापत्यं पश्यति ब्राह्मणस्तावद्बालकः
101.28F: सुस्थः सर्पश्च व्यापादितस्तिष्ठति । ततस्तमुपकारकं
101.29F: नकुलं निरीक्ष्य भावितचेताः स परं विषादमगमत् ।
101.30F: अतोऽहं ब्रवीमि -- योऽर्थतत्त्वमविज्ञाय इत्यादि ॥
101.31F: अपरं च । कामः क्रोधस्तथा मोहो लोभो मानो मदस्तथा ।
101.32F: षड्वर्गमुत्सृजेदेनमस्मिंस्त्यक्ते सुखी नरः ॥ १०१॥
101.33F: राजाह -- मन्त्रिन् एष ते निश्चयः ।
101.34F: मन्त्री ब्रूते -- एवमेव । यतः ।
101.35F: स्मृतिश्च परमार्थेषु वितर्को ज्ञाननिश्चयः ।
101.36F: दृढता मन्त्रगुप्तिश्च मन्त्रिणः परमा गुणाः ॥ १०२॥
101.37F: तथा च । सहसा विदधीत न क्रियामविवेकः परमापदां पदम् ।
101.38F: वृणते हि विमृश्यकारिणं गुणलुब्धाः स्वयमेव संपदः ॥ १०३॥
102.01F: तद्देव
102.02F: यदीदानीमस्मद्वचनं क्रियते तदा संधाय गम्यताम् । यतः ।
102.03F: यद्यप्युपायाश्चत्वारो निर्दिष्टाः साध्यसाधने ।
102.04F: सङ्ख्यामात्रं फलं तेषां सिद्धिः साम्नि व्यवस्थिता ॥ १०४॥
102.05F: राजाह -- कथमेवं संभवति ।
102.06F: मन्त्री ब्रूते -- देव सत्वरं भविष्यति । यतः ।
102.07F: अज्ञः सुखमाराध्यः सुखतरमाराध्यते विशेषज्ञः ।
102.08F: ज्ञानलवदुर्विदग्धं ब्रह्मापि नरं न रञ्जयति ॥ १०५॥
102.09F: विशेषतश्चायं धर्मज्ञो राजा सर्वज्ञो मन्त्री च । ज्ञातमेतन्मया पूर्वं
102.10F: मेघवर्णवचनात्तत्कृतकार्यसंदर्शनाच्च । यतः ।
102.11F: कर्मानुमेयाः सर्वत्र परोक्षगुणवृत्तयः ।
102.12F: तस्मात्परोक्षवृत्तीनां फलैः कर्मानुभाव्यते ॥ १०६ ॥
102.13F: राजाह -- अलमुत्तरोत्तरेण ।
102.14F: यथाभिप्रेतमनुष्ठीयताम् । एतन्मन्त्रयित्वा गृध्रो महामन्त्री
102.15F: तत्र यथार्हं कर्तव्यमित्युक्त्वा दुर्गाभ्यन्तरं चलितः ।
102.16F: ततः प्रणिधिबकेनागत्य राज्ञो हिरण्यगर्भस्य निवेदितं -- देव
102.17F: संधिं कर्तुं महामन्त्री गृध्रोऽस्मत्समीपमागच्छति ।
102.18F: राजहंसो ब्रूते -- मन्त्रिन् पुनः संबन्धिना केनचिदत्रागन्तव्यम् ।
102.19F: सर्वज्ञो विहस्याह -- देव न शङ्कास्पदमेतत् । यतोऽसौ महाशयो दूरदर्शी । 
102.20F: अथवा स्थितिरियं मन्दमतीनां । कदाचिच्छङ्कैव
102.21F: न क्रियते । कदाचित् सर्वत्र शङ्का । तथा हि ।
102.22F: सरसि बहुशस्ताराच्छाये क्षणात् परिवञ्चितः
102.23F: कुमुदविटपान्वेषी हंसो निशास्वविचक्षणः ।
102.24F: न दशति पुनस्ताराशङ्की दिवापि सितोत्पलं
102.25F: कुहकचकितो लोकः सत्येऽप्यपायमपेक्षते ॥ १०७॥
102.26F: दुर्जनदूषितमनसः सुजनेष्वपि नास्ति विश्वासः ।
102.27F: बालः पायसदग्धो दध्यपि फूत्कृत्य भक्षयति ॥ १०८॥
102.28F: तद् देव यथाशक्ति तत्पूजार्थं रत्नोपहारादिसामग्री सुसज्जीक्रियताम् । 
102.29F: तथानुष्ठिते सति स गृध्रो मन्त्री 
102.30F: दुर्गद्वाराच्चक्रवाकेणोपगम्य सत्कृत्यानीय राजदर्शनं कारितो
102.31F: दत्तासने उपविष्टः । चक्रवाक उवाच --
102.32F: युष्मदायत्तं सर्वं । स्वेच्छयोपभुज्यतामिदं राज्यम् ।
102.33F: राजहंसो ब्रूते -- एवमेव ।
102.34F: दूरदर्शी कथयति -- एवमेवैतत् ।
102.35F: किन्त्विदानीं बहुप्रपञ्चवचनं निष्प्रयोजनम् । यतः ।
103.01F: लुब्धमर्थेन गृह्णीयात्स्तब्धमञ्जलिकर्मणा ।
103.02F: मूर्खं छन्दानुरोधेन याथातथ्येन पण्डितम् ॥ १०९॥
103.03F: अन्यच्च । सद्भावेन हरेन्मित्रं सम्भ्रमेण तु बान्धवान् ।
103.04F: स्त्रीभृत्यौ दानमानाभ्यां दाक्षिण्येनेतरान्जनान् ॥ ११०॥
103.05F: तदिदानीं संधाय प्रस्थाप्यतामयं  महाप्रतापश्चित्रवर्णो राजा ।
103.06F: चक्रवाको ब्रूते -- यथा संधानं कार्यम् तदप्युच्यताम् ।
103.07F: राजहंसो ब्रूते -- कति प्रकाराः संधीनां संभवन्ति ।
103.08F: गृध्रो ब्रूते -- कथयामि । श्रूयताम् ।
103.09F: बलीयसाभियुक्तस्तु नृपो नान्यप्रतिक्रियः ।
103.10F: आपन्नः संधिमन्विच्छेत्कुर्वाणः कालयापनम् ॥ १११॥
103.11F: कपाल उपहारश्च संतानः संगतस्तथा ।
103.12F: उपन्यासः प्रतीकारः संयोगः पुरुषान्तरः ॥ ११२॥
103.13F: अदृष्टनर आदिष्ट आत्मादिष्ट उपग्रहः ।
103.14F: परिक्रयस्तथोच्छन्नस्तथा च परभूषणः ॥ ११३॥
103.15F: स्कन्धोपनेयः संधिश्च षोडशैते प्रकीर्तिताः ।
103.16F: इति षोडशकं प्राहुः संधिं संधिविचक्षणाः ॥ ११४॥
103.17F: कपालसंधिर्विज्ञेयः केवलं समसंधितः ।
103.18F: संप्रदानाद् भवति य उपहारः स उच्यते ॥ ११५॥
103.19F: संतानसंधिर्विज्ञेयो दारिकादानपूर्वकः ।
103.20F: सद्भिस्तु संगतः संधिर्मैत्रीपूर्व उदाहृतः ॥ ११६॥
103.21F: यावदायुः प्रमाणस्तु समानार्थप्रयोजनः ।
103.22F: संपत्तौ वा विपत्तौ वा कारणैर्यो न भिद्यते ॥ ११७॥
103.23F: संगतः संधिरेवायं प्रकृष्टत्वात्सुवर्णवत् ।
103.24F: तथान्यैः संधिकुशलैः काञ्चनः स उदाहृतः ॥ ११८॥
103.25F: आत्मकार्यस्य सिद्धिं तु समुद्दिश्य क्रियेत यः ।
103.26F: स उपन्यासकुशलैरुपन्यास उदाहृतः ॥ ११९॥
103.27F: मयास्योपकृतं पूर्वमयं प्रतिकरिष्यति ।
103.28F: इति यः क्रियते संधिः प्रतीकारः स उच्यते ॥ १२०॥
103.29F: उपकारं करोम्यस्य ममाप्येष करिष्यति ।
103.30F: अयं चापि प्रतीकारो रामसुग्रीवयोरिव ॥ १२१॥
103.31F: एकार्थां सम्यगुद्दिश्य क्रियां यत्र हि गच्छतः ।
103.32F: सुसंहितप्रमाणस्तु स च संयोग उच्यते ॥ १२२॥
104.01F: आवयोर्योधमुख्यैस्तु मदर्थः साध्यतामिति ।
104.02F: यस्मिन्पणस्तु क्रियते स संधिः पुरुषान्तरः ॥ १२३॥
104.03F: त्वयैकेन मदीयोऽर्थः संप्रसाध्यस्त्वसाविति ।
104.04F: यत्र शत्रुः पणं कुर्यात्सोऽदृष्टपुरुषः स्मृतः ॥ १२४॥
104.05F: यत्र भूम्येकदेशेन पणेन रिपुरूर्जितः ।
104.06F: संधीयते संधिविद्भिः स चादिष्ट उदाहृतः ॥ १२५॥
104.07F: स्वसैन्येन तु संधानमात्मादिष्ट उदाहृतः ।
104.08F: क्रियते प्राणरक्षार्थं सर्वदानमुपग्रहः ॥ १२६॥
104.09F: कोषांशेनार्धकोषेण सर्वकोषेण वा पुनः ।
104.10F: शिष्टस्य प्रतिरक्षार्थं परिक्रय उदाहृतः ॥ १२७॥
104.11F: भुवां सारवतीनां तु दानादुच्छन्न उच्यते ।
104.12F: भूम्युत्थफलदानेन सर्वेण परभूषणः ॥ १२८॥
104.13F: परिच्छिन्नं फलं यत्र प्रतिस्कन्धेन दीयते ।
104.14F: स्कन्धोपनेयं तं प्राहुः संधिं संधिविचक्षणाः ॥ १२९॥
104.15F: परस्परोपकारस्तु मैत्रः संबन्धकस्तथा ।
104.16F: उपहारश्च विज्ञेयाश्चत्वारश्चैव संधयः ॥ १३०॥
104.17F: एक एवोपहारस्तु संधिरेव मतो मम ।
104.18F: उपहारविभेदास्तु सर्वे मैत्रविवर्जिताः ॥ १३१॥
104.19F: अभियोक्ता बलीयस्त्वादलब्ध्वा न निवर्तते ।
104.20F: उपहारादृते तस्मात्संधिरन्यो न विद्यते ॥ १३२॥
104.21F: चक्रवाको ब्रूते -- श्र्णु तावत् ।
104.22F: अयं निजः परो वेति गणना लघुचेतसाम् ।
104.23F: उदारचरितानां तु वसुधैव कुटुम्बकम् ॥ १३३ ॥
104.24F: अपरं च । मातृवत्परदारेषु परद्रव्येषु लोष्टवत् ।
104.25F: आत्मवत्सर्वभूतेषु यः पश्यति स पण्डितः ॥ १३४ ॥
104.26F: राजाह -- भवन्तो
104.27F: महान्तः पण्डिताश्च । तद् अत्रास्माकं यथाकार्यमुपदिश्यताम् ।
104.28F: मन्त्री ब्रूते -- आः किमेवमुच्यते ।
104.29F: आधिव्याधिपरीतापादद्य श्वो वा विनाशिने ।
104.30F: को हि नाम शरीराय धर्मापेतं समाचरेत् ॥ १३५॥
104.31F: जलान्तश्चन्द्रचपलं जीवितं खलु देहिनाम् ।
104.32F: तथाविधमिति ज्ञात्वा शश्वत्कल्याणमाचरेत् ॥ १३६॥
105.01F: मृगतृष्णासमं वीक्ष्य संसारं क्षणभङ्गुरम् ।
105.02F: सज्जनैः संगतं कुर्याद्धर्माय च सुखाय च ॥ १३७॥
105.03F: तन्मम संमतेन तदेव क्रियताम् । यतः ।
105.04F: अश्वमेधसहस्राणि सत्यं च तुलया धृतम् ।
105.05F: अश्वमेधसहस्राद्धि सत्यमेवातिरिच्यते ॥ १३८॥
105.06F: अतः सत्याभिधानदिव्यपुरःसरो द्वयोरप्यनयोर्भूपालयोः
105.07F: काञ्चनाभिधानसंधिर्विधीयताम् । सर्वज्ञो ब्रूते -- एवमस्तु । 
105.08F: ततो राजहंसेन राज्ञा वस्त्रालंकारोपहारैः स मन्त्री दूरदर्शी पूजितः
105.09F: प्रहृष्टमनाश्चक्रवाकं गृहीत्वा राज्ञो मयूरस्य संनिधानं गतः । 
105.10F: तत्र चित्रवर्णेन राज्ञा सर्वज्ञो गृध्रवचनाद्
105.11F: बहुमानदानपुरःसरं संभाषितस्तथाविधं संधिं
105.12F: स्वीकृत्य राजहंससमीपं प्रस्थापितः ।
105.13F: दूरदर्शी ब्रूते -- देव सिद्धं नः समीहितम् ।
105.14F: इदानीं स्वस्थानमेव विन्ध्याचलं व्यावृत्य प्रतिगम्यताम् ।
105.15F: अथ सर्वे स्वस्थानं प्राप्य मनोभिलषितं फलं प्राप्नुवन्निति ।
105.16F: विष्णुशर्मणोक्तं -- अपरं किं कथयामि । कथ्यताम् ।
105.17F: राजपुत्रा ऊचुः -- तव
105.18F: प्रसादाद्राज्यव्यवहाराङ्गं ज्ञातम् । ततः सुखिनो भूता वयम् ।
105.19F: विष्णुशर्मोवाच -- यद्यप्येवं तथाप्यपरमपीदमस्तु --
105.20F: संधिः सर्वमहीभुजां विजयिनामस्तु प्रमोदः सदा
105.21F: सन्तः सन्तु निरापदः सुकृतिनां कीर्तिश्चिरं वर्धताम् ।
105.22F: नीतिर्वारविलासिनीव सततं वक्षःस्थले संस्थिता
105.23F: वक्त्रं चुम्बतु मन्त्रिणामहरहर्भूयान्महानुत्सवः ॥ १३९॥
105.24F: अन्यच्चास्तु --
105.25F: प्रालेयाद्रेः सुतायाः प्रणयनिवसतिश्चन्द्रमौलिः स यावद्
105.26F: यावल्लक्ष्मीर्मुरारेर्जलद इव तडिन्मानसे विस्फुरन्ती ।
105.27F: यावत्स्वर्णाचलोऽयं दवदहनसमो यस्य सूर्यः स्फुलिङ्गः
105.28F: तावन्नारायणेन प्रचरतु रचितः संग्रहोऽयं कथानाम् ॥ १४०॥
105.29F: अपरं च । श्रीमान्धवलचन्द्रोऽसौ जीयान्माण्डलिको रिपून् ।
105.30F: येनायं संग्रहो यत्नाल्लेखयित्वा प्रचारितः ॥ १४१॥
105.31F: काळेवंशसमुत्पन्नेन रामचंद्रसूनुना मोरेश्वरेण कृता
105.32F: मर्मप्रकाशिका नाम हितोपदेशव्याख्या समाप्ता ।
105.33F: शुभं भूयादध्यापकानामध्येतॄणां च ।
